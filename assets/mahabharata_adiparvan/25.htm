<html><body><div class="sloka" id="25_sloka1"> <a href="25.htm#25_sloka1">1 </a> <br>[sū]<br>tasya kaṇṭham anuprāpto brāhmaṇaḥ saha bhāryayā<br>dahan dīpta ivāṅgāras tam uvācāntarikṣagaḥ</div>
<div class="sloka" id="25_sloka2"> <a href="25.htm#25_sloka2">2 </a> <br>dvijottama vinirgaccha tūrṇam āsyād apāvṛtān<br>na hi me brāhmaṇo vadhyaḥ pāpeṣv api rataḥ sadā</div>
<div class="sloka" id="25_sloka3"> <a href="25.htm#25_sloka3">3 </a> <br>bruvāṇam evaṃ garuḍaṃ brāhmaṇaḥ samabhāṣata<br>niṣādī mama bhāryeyaṃ nirgacchatu mayā saha</div>
<div class="sloka" id="25_sloka4"> <a href="25.htm#25_sloka4">4 </a> <br>[g]<br>etām api niṣādīṃ tvaṃ parigṛhyāśu niṣpata<br>tūrṇaṃ saṃbhāvayātmānam ajīrṇaṃ mama tejasā</div>
<div class="sloka" id="25_sloka5"> <a href="25.htm#25_sloka5">5 </a> <br>[s]<br>tataḥ sa vipro niṣkrānto niṣādī sahitas tadā<br>vardhayitvā ca garuḍam iṣṭaṃ deśaṃ jagāma ha</div>
<div class="sloka" id="25_sloka6"> <a href="25.htm#25_sloka6">6 </a> <br>sahabhārye viniṣkrānte tasmin vipre sa pakṣirāṭ<br>vitatya pakṣāv ākāśam utpapāta manojavaḥ</div>
<div class="sloka" id="25_sloka7"> <a href="25.htm#25_sloka7">7 </a> <br>tato 'paśyat sa pitaraṃ pṛṣṭhaś cākhyātavān pituḥ<br>ahaṃ hi sarpaiḥ prahitaḥ somam āhartum udyataḥ<br>mātur dāsya vimokṣārtham āhariṣye tam adya vai</div>
<div class="sloka" id="25_sloka8"> <a href="25.htm#25_sloka8">8 </a> <br>mātrā cāsmi samādiṣṭo niṣādān bhakṣayeti vai<br>na ca me tṛptir abhavad bhakṣayitvā sahasraśaḥ</div>
<div class="sloka" id="25_sloka9"> <a href="25.htm#25_sloka9">9 </a> <br>tasmād bhoktavyam aparaṃ bhagavan pradiśasva me<br>yad bhuktvāmṛtam āhartuṃ samarthaḥ syām ahaṃ prabho</div>
<div class="sloka" id="25_sloka10"> <a href="25.htm#25_sloka10">10 </a> <br>[kaṣyapa]<br>āsīd vibhāvasur nāma maharṣiḥ kopano bhṛśam<br>bhrātā tasyānujaś cāsīt supratīko mahātapāḥ</div>
<div class="sloka" id="25_sloka11"> <a href="25.htm#25_sloka11">11 </a> <br>sa necchati dhanaṃ bhrātrā sahaikasthaṃ mahāmuniḥ<br>vibhāgaṃ kīrtayaty eva supratīko 'tha nityaśaḥ</div>
<div class="sloka" id="25_sloka12"> <a href="25.htm#25_sloka12">12 </a> <br>athābravīc ca taṃ bhrātā supratīkaṃ vibhāvasuḥ<br>vibhāgaṃ bahavo mohāt kartum icchanti nityadā<br>tato vibhaktā anyonyaṃ nādriyante 'rthamohitāḥ</div>
<div class="sloka" id="25_sloka13"> <a href="25.htm#25_sloka13">13 </a> <br>tataḥ svārthaparān mūḍhān pṛthag bhūtān svakair dhanaiḥ<br>viditvā bhedayanty etān amitrā mitrarūpiṇaḥ</div>
<div class="sloka" id="25_sloka14"> <a href="25.htm#25_sloka14">14 </a> <br>viditvā cāpare bhinnān antareṣu patanty atha<br>bhinnānām atulo nāśaḥ kṣipram eva pravartate</div>
<div class="sloka" id="25_sloka15"> <a href="25.htm#25_sloka15">15 </a> <br>tasmāc caiva vibhāgārthaṃ na praśaṃsanti paṇḍitāḥ<br>guru śāstre nibaddhānām anyonyam abhiśaṅkinām</div>
<div class="sloka" id="25_sloka16"> <a href="25.htm#25_sloka16">16 </a> <br>niyantuṃ na hi śakyas tvaṃ bhedano dhanam icchasi<br>yasmāt tasmāt supratīka hastitvaṃ samavāpsyasi</div>
<div class="sloka" id="25_sloka17"> <a href="25.htm#25_sloka17">17 </a> <br>śaptas tv evaṃ supratīko vibhāvasum athābravīt<br>tvam apy antarjalacaraḥ kacchapaḥ saṃbhaviṣyasi</div>
<div class="sloka" id="25_sloka18"> <a href="25.htm#25_sloka18">18 </a> <br>evam anyonyaśāpāt tau supratīka vibhāvasū<br>gajakacchapatāṃ prāptāv arthārthaṃ mūḍhacetasau</div>
<div class="sloka" id="25_sloka19"> <a href="25.htm#25_sloka19">19 </a> <br>roṣadoṣānuṣaṅgeṇa tiryagyonigatāv api<br>parasparadveṣaratau pramāṇa baladarpitau</div>
<div class="sloka" id="25_sloka20"> <a href="25.htm#25_sloka20">20 </a> <br>sarasy asmin mahākāyau pūrvavairānusāriṇau<br>tayor ekataraḥ śrīmān samupaiti mahāgajaḥ</div>
<div class="sloka" id="25_sloka21"> <a href="25.htm#25_sloka21">21 </a> <br>tasya bṛṃhita śabdena kūrmo 'py antarjale śayaḥ<br>utthito 'sau mahākāyaḥ kṛtsnaṃ saṃkṣobhayan saraḥ</div>
<div class="sloka" id="25_sloka22"> <a href="25.htm#25_sloka22">22 </a> <br>taṃ dṛṣṭvāveṣṭita karaḥ pataty eṣa gajo jalam<br>dantahastāgra lāṅgūlapādavegena vīryavān</div>
<div class="sloka" id="25_sloka23"> <a href="25.htm#25_sloka23">23 </a> <br>taṃ vikṣobhayamāṇaṃ tu saro bahu jhaṣākulam<br>kūrmo 'py abhyudyata śirā yuddhāyābhyeti vīryavān</div>
<div class="sloka" id="25_sloka24"> <a href="25.htm#25_sloka24">24 </a> <br>ṣaḍ ucchrito yojanāni gajas tad dviguṇāyataḥ<br>kūrmas triyojanotsedho daśayojanamaṇḍalaḥ</div>
<div class="sloka" id="25_sloka25"> <a href="25.htm#25_sloka25">25 </a> <br>tāv etau yuddhasaṃmattau parasparajayaiṣiṇau<br>upayujyāśu karmedaṃ sādhayepsitam ātmanaḥ</div>
<div class="sloka" id="25_sloka26"> <a href="25.htm#25_sloka26">26 </a> <br>[sū]<br>sa tac chrutvā pitur vākyaṃ bhīmavego 'ntarikṣagaḥ<br>nakhena jagam ekena kūrmam ekena cākṣipat</div>
<div class="sloka" id="25_sloka27"> <a href="25.htm#25_sloka27">27 </a> <br>samutpapāta cākāśaṃ tata uccair vihaṃgamaḥ<br>so 'lamba tīrtham āsādya deva vṛkṣān upāgamat</div>
<div class="sloka" id="25_sloka28"> <a href="25.htm#25_sloka28">28 </a> <br>te bhītāḥ samakampanta tasya pakṣānilāhatāḥ<br>na no bhañjyād iti tadā divyāḥ kanakaśākhinaḥ</div>
<div class="sloka" id="25_sloka29"> <a href="25.htm#25_sloka29">29 </a> <br>pracalāṅgān sa tān dṛṣṭvā manorathaphalāṅkurān<br>anyān atularūpāṅgān upacakrāma khecaraḥ</div>
<div class="sloka" id="25_sloka30"> <a href="25.htm#25_sloka30">30 </a> <br>kāñcanai rājataiś caiva phalair vaiḍūrya śākhinaḥ<br>sāgarāmbuparikṣiptān bhrājamānān mahādrumān</div>
<div class="sloka" id="25_sloka31"> <a href="25.htm#25_sloka31">31 </a> <br>tam uvāca khaga śreṣṭhaṃ tatra rohiṇa pādapaḥ<br>atipravṛddhaḥ sumahān āpatantaṃ manojavam</div>
<div class="sloka" id="25_sloka32"> <a href="25.htm#25_sloka32">32 </a> <br>yaiṣā mama mahāśākhā śatayojanam āyatā<br>etām āsthāya śākhāṃ tvaṃ khādemau gajakacchapau</div></body></html>