<html><body><div class="sloka" id="62_sloka1"> <a href="62.htm#62_sloka1">1 </a> <br>[j]<br>tvattaḥ śrutam idaṃ brahman devadānavarakṣasām<br>aṃśāvataraṇaṃ samyag gandharvāpsarasāṃ tathā</div>
<div class="sloka" id="62_sloka2"> <a href="62.htm#62_sloka2">2 </a> <br>imaṃ tu bhūya icchāmi kurūṇāṃ vaṃśam āditaḥ<br>kathyamānaṃ tvayā vipra viprarṣigaṇasaṃnidhau</div>
<div class="sloka" id="62_sloka3"> <a href="62.htm#62_sloka3">3 </a> <br>[v]<br>pauravāṇāṃ vaṃśakaro duḥṣanto nāma vīryavān<br>pṛthivyāś caturantāyā goptā bharatasattama</div>
<div class="sloka" id="62_sloka4"> <a href="62.htm#62_sloka4">4 </a> <br>caturbhāgaṃ bhuvaḥ kṛtsnaṃ sa bhuṅkte manujeśvaraḥ<br>samudrāvaraṇāṃś cāpi deśān sa samitiṃjayaḥ</div>
<div class="sloka" id="62_sloka5"> <a href="62.htm#62_sloka5">5 </a> <br>āmlecchāṭavikān sarvān sa bhuṅkte ripumardanaḥ<br>ratnākara samudrāntāṃś cāturvarṇyajanāvṛtān</div>
<div class="sloka" id="62_sloka6"> <a href="62.htm#62_sloka6">6 </a> <br>na varṇasaṃkarakaro nākṛṣya karakṛj janaḥ<br>na pāpakṛt kaś cid āsīt tasmin rājani śāsati</div>
<div class="sloka" id="62_sloka7"> <a href="62.htm#62_sloka7">7 </a> <br>dharmyāṃ ratiṃ sevamānā dharmārthāv abhipedire<br>tadā narā naravyāghra tasmiñ janapadeśvare</div>
<div class="sloka" id="62_sloka8"> <a href="62.htm#62_sloka8">8 </a> <br>nāsīc corabhayaṃ tāta na kṣudhā bhayam aṇv api<br>nāsīd vyādhibhayaṃ cāpi tasmiñ janapadeśvare</div>
<div class="sloka" id="62_sloka9"> <a href="62.htm#62_sloka9">9 </a> <br>svair dharmai remire varṇā daive karmaṇi niḥspṛhāḥ<br>tam āśritya mahīpālam āsaṃś caivākuto bhayāḥ</div>
<div class="sloka" id="62_sloka10"> <a href="62.htm#62_sloka10">10 </a> <br>kālavarṣī ca parjanyaḥ sasyāni phalavanti ca<br>sarvaratnasamṛddhā ca mahī vasumatī tadā</div>
<div class="sloka" id="62_sloka11"> <a href="62.htm#62_sloka11">11 </a> <br>sa cādbhutamahāvīryo vajrasaṃhanano yuvā<br>udyamya mandaraṃ dorbhyāṃ haret savanakānanam</div>
<div class="sloka" id="62_sloka12"> <a href="62.htm#62_sloka12">12 </a> <br>dhanuṣy atha gadāyuddhe tsarupraharaṇeṣu ca<br>nāgapṛṣṭhe 'śvapṛṣṭhe ca babhūva pariniṣṭhitaḥ</div>
<div class="sloka" id="62_sloka13"> <a href="62.htm#62_sloka13">13 </a> <br>bale viṣṇusamaś cāsīt tejasā bhāskaropamaḥ<br>akṣubdhatve 'rṇava samaḥ sahiṣṇutve dharā samaḥ</div></body></html>