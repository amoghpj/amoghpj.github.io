<html><body><div class="sloka" id="68_sloka1"> <a href="68.htm#68_sloka1">1 </a> <br>[v]<br>pratijñāya tu duḥṣante pratiyāte śakuntalā<br>garbhaṃ suṣāva vāmoruḥ kumāram amitaujasam</div>
<div class="sloka" id="68_sloka2"> <a href="68.htm#68_sloka2">2 </a> <br>triṣu varṣeṣu pūrṇeṣu diptānala samadyutim<br>rūpaudāryaguṇopetaṃ dauḥṣantiṃ janamejaya</div>
<div class="sloka" id="68_sloka3"> <a href="68.htm#68_sloka3">3 </a> <br>jātakarmādi saṃskāraṃ kaṇvaḥ puṇyakṛtāṃ varaḥ<br>tasyātha kārayām āsa vardhamānasya dhīmataḥ</div>
<div class="sloka" id="68_sloka4"> <a href="68.htm#68_sloka4">4 </a> <br>dantaiḥ śuklaiḥ śikharibhiḥ siṃhasaṃhanano yuvā<br>cakrāṅkita karaḥ śrīmān mahāmūrdhā mahābalaḥ<br>kumāro devagarbhābhaḥ sa tatrāśu vyavardhata</div>
<div class="sloka" id="68_sloka5"> <a href="68.htm#68_sloka5">5 </a> <br>ṣaḍ varṣa eva bālaḥ sa kaṇvāśramapadaṃ prati<br>vyāghrān siṃhān varāhāṃś ca gajāṃś ca mahiṣāṃs tathā</div>
<div class="sloka" id="68_sloka6"> <a href="68.htm#68_sloka6">6 </a> <br>baddhvā vṛkṣeṣu balavān āśramasya samantataḥ<br>ārohan damayaṃś caiva krīḍaṃś ca paridhāvati</div>
<div class="sloka" id="68_sloka7"> <a href="68.htm#68_sloka7">7 </a> <br>tato 'sya nāma cakrus te kaṇvāśramanivāsinaḥ<br>astv ayaṃ sarvadamanaḥ sarvaṃ hi damayaty ayam</div>
<div class="sloka" id="68_sloka8"> <a href="68.htm#68_sloka8">8 </a> <br>sa sarvadamano nāma kumāraḥ samapadyata<br>vikrameṇaujasā caiva balena ca samanvitaḥ</div>
<div class="sloka" id="68_sloka9"> <a href="68.htm#68_sloka9">9 </a> <br>taṃ kumāram ṛṣir dṛṣṭvā karma cāsyātimānuṣam<br>samayo yauva rājyāyety abravīc ca śakuntalām</div>
<div class="sloka" id="68_sloka10"> <a href="68.htm#68_sloka10">10 </a> <br>tasya tad balam ājñāya kaṇvaḥ śiṣyān uvāca ha<br>śakuntalām imāṃ śīghraṃ sahaputrām ita āśramāt<br>bhartre prāpayatādyaiva sarvalakṣaṇapūjitām</div>
<div class="sloka" id="68_sloka11"> <a href="68.htm#68_sloka11">11 </a> <br>nārīṇāṃ ciravāso hi bāndhaveṣu na rocate<br>kīrticāritradharmaghnas tasmān nayata māciram</div>
<div class="sloka" id="68_sloka12"> <a href="68.htm#68_sloka12">12 </a> <br>tathety uktvā tu te sarve prātiṣṭhantāmitaujasaḥ<br>śakuntalāṃ puraskṛtya saputrāṃ gajasāhvayam</div>
<div class="sloka" id="68_sloka13"> <a href="68.htm#68_sloka13">13 </a> <br>gṛhītvāmara garbhābhaṃ putraṃ kamalalocanam<br>ājagāma tataḥ śubhrā duḥṣanta viditād vanāt</div>
<div class="sloka" id="68_sloka14"> <a href="68.htm#68_sloka14">14 </a> <br>abhisṛtya ca rājānaṃ viditā sā praveśitā<br>saha tenaiva putreṇa taruṇādityavarcasā</div>
<div class="sloka" id="68_sloka15"> <a href="68.htm#68_sloka15">15 </a> <br>pūjayitvā yathānyāyam abravīt taṃ śakuntalā<br>ayaṃ putras tvayā rājan yauva rājye 'bhiṣicyatām</div>
<div class="sloka" id="68_sloka16"> <a href="68.htm#68_sloka16">16 </a> <br>tvayā hy ayaṃ suto rājan mayy utpannaḥ suropamaḥ<br>yathā samayam etasmin vartasva puruṣottama</div>
<div class="sloka" id="68_sloka17"> <a href="68.htm#68_sloka17">17 </a> <br>yathā samāgame pūrvaṃ kṛtaḥ sa samayas tvayā<br>taṃ smarasva mahābhāga kaṇvāśramapadaṃ prati</div>
<div class="sloka" id="68_sloka18"> <a href="68.htm#68_sloka18">18 </a> <br>so 'tha śrutvaiva tad vākyaṃ tasyā rājā smarann api<br>abravīn na smarāmīti kasya tvaṃ duṣṭatāpasi</div>
<div class="sloka" id="68_sloka19"> <a href="68.htm#68_sloka19">19 </a> <br>dharmakāmārtha saṃbandhaṃ na smarāmi tvayā saha<br>gaccha vā tiṣṭha vā kāmaṃ yad vāpīcchasi tat kuru</div>
<div class="sloka" id="68_sloka20"> <a href="68.htm#68_sloka20">20 </a> <br>saivam uktā varārohā vrīḍiteva manasvinī<br>visaṃjñeva ca duḥkhena tasthau sthāṇur ivācalā</div>
<div class="sloka" id="68_sloka21"> <a href="68.htm#68_sloka21">21 </a> <br>saṃrambhāmarṣa tāmrākṣī sphuramāṇauṣṭha saṃpuṭā<br>kaṭākṣair nirdahantīva tiryag rājānam aikṣata</div>
<div class="sloka" id="68_sloka22"> <a href="68.htm#68_sloka22">22 </a> <br>ākāraṃ gūhamānā ca manyunābhisamīritā<br>tapasā saṃbhṛtaṃ tejo dhārayām āsa vai tadā</div>
<div class="sloka" id="68_sloka23"> <a href="68.htm#68_sloka23">23 </a> <br>sā muhūrtam iva dhyātvā duḥkhāmarṣa samanvitā<br>bhartāram abhisaṃprekṣya kruddhā vacanam abravīt</div>
<div class="sloka" id="68_sloka24"> <a href="68.htm#68_sloka24">24 </a> <br>jānann api mahārāja kasmād evaṃ prabhāṣase<br>na jānāmīti niḥsaṅgaṃ yathānyaḥ prākṛtas tathā</div>
<div class="sloka" id="68_sloka25"> <a href="68.htm#68_sloka25">25 </a> <br>atra te hṛdayaṃ veda satyasyaivānṛtasya ca<br>kalyāṇa bata sākṣī tvaṃ mātmānam avamanyathāḥ</div>
<div class="sloka" id="68_sloka26"> <a href="68.htm#68_sloka26">26 </a> <br>yo 'nyathā santam ātmānam anyathā pratipadyate<br>kiṃ tena na kṛtaṃ pāpaṃ coreṇātmāpahāriṇā</div>
<div class="sloka" id="68_sloka27"> <a href="68.htm#68_sloka27">27 </a> <br>eko 'ham asmīti ca manyase tvaṃ; na hṛcchayaṃ vetsi muniṃ purāṇam<br>yo veditā karmaṇaḥ pāpakasya; yasyāntike tvaṃ vṛjinaṃ karoṣi</div>
<div class="sloka" id="68_sloka28"> <a href="68.htm#68_sloka28">28 </a> <br>manyate pāpakaṃ kṛtvā na kaś cid vetti mām iti<br>vidanti cainaṃ devāś ca svaś caivāntara pūruṣaḥ</div>
<div class="sloka" id="68_sloka29"> <a href="68.htm#68_sloka29">29 </a> <br>ādityacandrāv anilānalau ca; dyaur bhūmir āpo hṛdayaṃ yamaś ca<br>ahaś ca rātriś ca ubhe ca saṃdhye; dharmaś ca jānāti narasya vṛttam</div>
<div class="sloka" id="68_sloka30"> <a href="68.htm#68_sloka30">30 </a> <br>yamo vaivasvatas tasya niryātayati duṣkṛtam<br>hṛdi sthitaḥ karma sākṣī kṣetrajño yasya tuṣyati</div>
<div class="sloka" id="68_sloka31"> <a href="68.htm#68_sloka31">31 </a> <br>na tu tuṣyati yasyaiṣa puruṣasya durātmanaḥ<br>taṃ yamaḥ pāpakarmāṇaṃ niryātayati duṣkṛtam</div>
<div class="sloka" id="68_sloka32"> <a href="68.htm#68_sloka32">32 </a> <br>avamanyātmanātmānam anyathā pratipadyate<br>devā na tasya śreyāṃso yasyātmāpi na kāraṇam</div>
<div class="sloka" id="68_sloka33"> <a href="68.htm#68_sloka33">33 </a> <br>svayaṃ prāpteti mām evaṃ māvamaṃsthāḥ pativratām<br>arghyārhāṃ nārcayasi māṃ svayaṃ bhāryām upasthitām</div>
<div class="sloka" id="68_sloka34"> <a href="68.htm#68_sloka34">34 </a> <br>kimarthaṃ māṃ prākṛtavad upaprekṣasi saṃsadi<br>na khalv aham idaṃ śūnye raumi kiṃ na śṛṇoṣi me</div>
<div class="sloka" id="68_sloka35"> <a href="68.htm#68_sloka35">35 </a> <br>yadi me yācamānāyā vacanaṃ na kariṣyasi<br>duḥṣanta śatadhā mūrdhā tatas te 'dya phaliṣyati</div>
<div class="sloka" id="68_sloka36"> <a href="68.htm#68_sloka36">36 </a> <br>bhāryāṃ patiḥ saṃpraviśya sa yasmāj jāyate punaḥ<br>jāyāyā iti jāyātvaṃ purāṇāḥ kavayo viduḥ</div>
<div class="sloka" id="68_sloka37"> <a href="68.htm#68_sloka37">37 </a> <br>yad āgamavataḥ puṃsas tad apatyaṃ prajāyate<br>tat tārayati saṃtatyā pūrvapretān pitāmahān</div>
<div class="sloka" id="68_sloka38"> <a href="68.htm#68_sloka38">38 </a> <br>pun nāmno narakād yasmāt pitaraṃ trāyate sutaḥ<br>tasmāt putra iti proktaḥ svayam eva svayambhuvā</div>
<div class="sloka" id="68_sloka39"> <a href="68.htm#68_sloka39">39 </a> <br>sā bhāryā yā gṛhe dakṣā sā bhāryā yā prajāvatī<br>sā bhāryā yā patiprāṇā sā bhāryā yā pativratā</div>
<div class="sloka" id="68_sloka40"> <a href="68.htm#68_sloka40">40 </a> <br>ardhaṃ bhāryā manuṣyasya bhāryā śreṣṭhatamaḥ sakhā<br>bhāryā mūlaṃ trivargasya bhāryā mitraṃ mariṣyataḥ</div>
<div class="sloka" id="68_sloka41"> <a href="68.htm#68_sloka41">41 </a> <br>bhāryāvantaḥ kriyāvantaḥ sabhāryā gṛhamedhinaḥ<br>bhāryāvantaḥ pramodante bhāryāvantaḥ śriyānvitāḥ</div>
<div class="sloka" id="68_sloka42"> <a href="68.htm#68_sloka42">42 </a> <br>sakhāyaḥ pravivikteṣu bhavanty etāḥ priyaṃvadāḥ<br>pitaro dharmakāryeṣu bhavanty ārtasya mātaraḥ</div>
<div class="sloka" id="68_sloka43"> <a href="68.htm#68_sloka43">43 </a> <br>kāntāreṣv api viśrāmo narasyādhvanikasya vai<br>yaḥ sadāraḥ sa viśvāsyas tasmād dārāḥ parā gatiḥ</div>
<div class="sloka" id="68_sloka44"> <a href="68.htm#68_sloka44">44 </a> <br>saṃsarantam api pretaṃ viṣameṣv ekapātinam<br>bhāryaivānveti bhartāraṃ satataṃ yā pativratā</div>
<div class="sloka" id="68_sloka45"> <a href="68.htm#68_sloka45">45 </a> <br>prathamaṃ saṃsthitā bhāryā patiṃ pretya pratīkṣate<br>pūrvaṃ mṛtaṃ ca bhartāraṃ paścāt sādhvy anugacchati</div>
<div class="sloka" id="68_sloka46"> <a href="68.htm#68_sloka46">46 </a> <br>etasmāt kāraṇād rājan pāṇigrahaṇam iṣyate<br>yad āpnoti patir bhāryām iha loke paratra ca</div>
<div class="sloka" id="68_sloka47"> <a href="68.htm#68_sloka47">47 </a> <br>ātmātmanaiva janitaḥ putra ity ucyate budhaiḥ<br>tasmād bhāryāṃ naraḥ paśyen mātṛvat putra mātaram</div>
<div class="sloka" id="68_sloka48"> <a href="68.htm#68_sloka48">48 </a> <br>bhāryāyāṃ janitaṃ putram ādarśe svam ivānanam<br>hlādate janitā preṣkya svargaṃ prāpyeva puṇyakṛt</div>
<div class="sloka" id="68_sloka49"> <a href="68.htm#68_sloka49">49 </a> <br>dahyamānā manoduḥkhair vyādhibhiś cāturā narāḥ<br>hlādante sveṣu dāreṣu gharmārtāḥ salileṣv iva</div>
<div class="sloka" id="68_sloka50"> <a href="68.htm#68_sloka50">50 </a> <br>susaṃrabdho 'pi rāmāṇāṃ na brūyād apriyaṃ budhaḥ<br>ratiṃ prītiṃ ca dharmaṃ ca tāsv āyattam avekṣya ca</div>
<div class="sloka" id="68_sloka51"> <a href="68.htm#68_sloka51">51 </a> <br>ātmano janmanaḥ kṣetraṃ puṇyaṃ rāmāḥ sanātanam<br>ṛṣīṇām api kā śaktiḥ sraṣṭuṃ rāmām ṛte prajāḥ</div>
<div class="sloka" id="68_sloka52"> <a href="68.htm#68_sloka52">52 </a> <br>paripatya yadā sūnur dharaṇī reṇuguṇṭhitaḥ<br>pitur āśliṣyate 'ṅgāni kim ivāsty adhikaṃ tataḥ</div>
<div class="sloka" id="68_sloka53"> <a href="68.htm#68_sloka53">53 </a> <br>sa tvaṃ svayam anuprāptaṃ sābhilāṣam imaṃ sutam<br>prekṣamāṇaṃ ca kākṣeṇa kimartham avamanyase</div>
<div class="sloka" id="68_sloka54"> <a href="68.htm#68_sloka54">54 </a> <br>aṇḍāni bibhrati svāni na bhindanti pipīlikāḥ<br>na bharethāḥ kathaṃ nu tvaṃ dharmajñaḥ san svam ātmajam</div>
<div class="sloka" id="68_sloka55"> <a href="68.htm#68_sloka55">55 </a> <br>na vāsasāṃ na rāmāṇāṃ nāpāṃ sparśas tathā sukhaḥ<br>śiśor āliṅgyamānasya sparśaḥ sūnor yathāsukhaḥ</div>
<div class="sloka" id="68_sloka56"> <a href="68.htm#68_sloka56">56 </a> <br>brāhmaṇo dvipadāṃ śreṣṭho gaur variṣṭhā catuṣpadām<br>gurur garīyasāṃ śreṣṭhaḥ putraḥ sparśavatāṃ varaḥ</div>
<div class="sloka" id="68_sloka57"> <a href="68.htm#68_sloka57">57 </a> <br>spṛśatu tvāṃ samāśliṣya putro 'yaṃ priyadarśanaḥ<br>putra sparśāt sukhataraḥ sparśo loke na vidyate</div>
<div class="sloka" id="68_sloka58"> <a href="68.htm#68_sloka58">58 </a> <br>triṣu varṣeṣu pūrṇeṣu prajātāham ariṃdama<br>imaṃ kumāraṃ rājendra tava śokapraṇāśanam</div>
<div class="sloka" id="68_sloka59"> <a href="68.htm#68_sloka59">59 </a> <br>āhartā vājimedhasya śatasaṃkhyasya paurava<br>iti vāg antarikṣe māṃ sūtake 'bhyavadat purā</div>
<div class="sloka" id="68_sloka60"> <a href="68.htm#68_sloka60">60 </a> <br>nanu nāmāṅkam āropya snehād grāmāntaraṃ gatāḥ<br>mūrdhni putrān upāghrāya pratinandanti mānavaḥ</div>
<div class="sloka" id="68_sloka61"> <a href="68.htm#68_sloka61">61 </a> <br>vedeṣv api vadantīmaṃ mantravādaṃ dvijātayaḥ<br>jātakarmaṇi putrāṇāṃ tavāpi viditaṃ tathā</div>
<div class="sloka" id="68_sloka62"> <a href="68.htm#68_sloka62">62 </a> <br>aṅgād aṅgāt saṃbhavasi hṛdayād abhijāyase<br>ātmā vai putra nāmāsi sa jīva śaradaḥ śatam</div>
<div class="sloka" id="68_sloka63"> <a href="68.htm#68_sloka63">63 </a> <br>poṣo hi tvadadhīno me saṃtānam api cākṣayam<br>tasmāt tvaṃ jīva me vatsa susukhī śaradāṃ śatam</div>
<div class="sloka" id="68_sloka64"> <a href="68.htm#68_sloka64">64 </a> <br>tvad aṅgebhyaḥ prasūto 'yaṃ puruṣāt puruṣo 'paraḥ<br>sarasīvāmala ātmānaṃ dvitīyaṃ paśya me sutam</div>
<div class="sloka" id="68_sloka65"> <a href="68.htm#68_sloka65">65 </a> <br>yathā hy āhavanīyo 'gnir gārpapatyāt praṇīyate<br>tathā tvattaḥ prasūto 'yaṃ tvam ekaḥ san dvidhākṛtaḥ</div>
<div class="sloka" id="68_sloka66"> <a href="68.htm#68_sloka66">66 </a> <br>mṛgāpakṛṣṭena hi te mṛgayāṃ paridhāvatā<br>aham āsāditā rājan kumārī pitur āśrame</div>
<div class="sloka" id="68_sloka67"> <a href="68.htm#68_sloka67">67 </a> <br>urvaśī pūrvacittiś ca sahajanyā ca menakā<br>viśvācī ca ghṛtācī ca ṣaḍ evāpsarasāṃ varāḥ</div>
<div class="sloka" id="68_sloka68"> <a href="68.htm#68_sloka68">68 </a> <br>tāsāṃ māṃ menakā nāma brahmayonir varāpsarāḥ<br>divaḥ saṃprāpya jagatīṃ viśvāmitrād ajījanat</div>
<div class="sloka" id="68_sloka69"> <a href="68.htm#68_sloka69">69 </a> <br>sā māṃ himavataḥ pṛṣṭhe suṣuve menakāpsarāḥ<br>avakīrya ca māṃ yātā parātmajam ivāsatī</div>
<div class="sloka" id="68_sloka70"> <a href="68.htm#68_sloka70">70 </a> <br>kiṃ nu karmāśubhaṃ pūrvaṃ kṛtavaty asmi janmani<br>yad ahaṃ bāndhavais tyaktā bālye saṃprati ca tvayā</div>
<div class="sloka" id="68_sloka71"> <a href="68.htm#68_sloka71">71 </a> <br>kāmaṃ tvayā parityaktā gamiṣyāmy aham āśramam<br>imaṃ tu bālaṃ saṃtyaktuṃ nārhasy ātmajam ātmanā</div>
<div class="sloka" id="68_sloka72"> <a href="68.htm#68_sloka72">72 </a> <br>[duh]<br>na putram abhijānāmi tvayi jātaṃ śakuntale<br>asatyavacanā nāryaḥ kas te śraddhāsyate vacaḥ</div>
<div class="sloka" id="68_sloka73"> <a href="68.htm#68_sloka73">73 </a> <br>menakā niranukrośā bandhakī jananī tava<br>yayā himavataḥ pṛṣṭhe nirmālyeva praveritā</div>
<div class="sloka" id="68_sloka74"> <a href="68.htm#68_sloka74">74 </a> <br>sa cāpi niranukrośaḥ kṣatrayoniḥ pitā tava<br>viśvāmitro brāhmaṇatve lubdhaḥ kāmaparāyaṇaḥ</div>
<div class="sloka" id="68_sloka75"> <a href="68.htm#68_sloka75">75 </a> <br>menakāpsarasāṃ śreṣṭhā maharṣīṇāṃ ca te pitā<br>tayor apatyaṃ kasmāt tvaṃ puṃścalīvābhidhāsyasi</div>
<div class="sloka" id="68_sloka76"> <a href="68.htm#68_sloka76">76 </a> <br>aśraddheyam idaṃ vākyaṃ kathayantī na lajjase<br>viśeṣato matsakāśe duṣṭatāpasi gamyatām</div>
<div class="sloka" id="68_sloka77"> <a href="68.htm#68_sloka77">77 </a> <br>kva maharṣiḥ sadaivograḥ sāpsarā kva ca menakā<br>kva ca tvam evaṃ kṛpaṇā tāpasī veṣadhāriṇī</div>
<div class="sloka" id="68_sloka78"> <a href="68.htm#68_sloka78">78 </a> <br>atikāyaś ca putras te bālo 'pi balavān ayam<br>katham alpena kālena śālaskandha ivodgataḥ</div>
<div class="sloka" id="68_sloka79"> <a href="68.htm#68_sloka79">79 </a> <br>sunikṛṣṭā ca yonis te puṃścalī pratibhāsi me<br>yadṛcchayā kāmarāgāj jātā menakayā hy asi</div></body></html>