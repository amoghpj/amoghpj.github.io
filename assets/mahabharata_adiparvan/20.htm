<html><body><div class="sloka" id="20_sloka1"> <a href="20.htm#20_sloka1">1 </a> <br>[sū]<br>taṃ samudram atikramya kadrūr vinatayā saha<br>nyapatat turagābhyāśe nacirād iva śīghragā</div>
<div class="sloka" id="20_sloka2"> <a href="20.htm#20_sloka2">2 </a> <br>niśāmya ca bahūn vālān kṛṣṇān pucchaṃ samāśritān<br>vinatāṃ viṣaṇṇavadanāṃ kadrūr dāsye nyayojayat</div>
<div class="sloka" id="20_sloka3"> <a href="20.htm#20_sloka3">3 </a> <br>tataḥ sā vinatā tasmin paṇitena parājitā<br>abhavad duḥkhasaṃtaptā dāsī bhāvaṃ samāsthitā</div>
<div class="sloka" id="20_sloka4"> <a href="20.htm#20_sloka4">4 </a> <br>etasminn antare caiva garuḍaḥ kāla āgate<br>vinā mātrā mahātejā vidāryāṇḍam ajāyata</div>
<div class="sloka" id="20_sloka5"> <a href="20.htm#20_sloka5">5 </a> <br>agnirāśir ivodbhāsan samiddho 'ti bhayaṃkaraḥ<br>pravṛddhaḥ sahasā pakṣī mahākāyo nabhogataḥ</div>
<div class="sloka" id="20_sloka6"> <a href="20.htm#20_sloka6">6 </a> <br>taṃ dṛṣṭvā śaraṇaṃ jagmuḥ prajāḥ sarvā vibhāvasum<br>praṇipatyābruvaṃś cainam āsīnaṃ viśvarūpiṇam</div>
<div class="sloka" id="20_sloka7"> <a href="20.htm#20_sloka7">7 </a> <br>agne mā tvaṃ pravardhiṣṭhāḥ kac cin no na didhakṣasi<br>asau hi rāśiḥ sumahān samiddhas tava sarpati</div>
<div class="sloka" id="20_sloka8"> <a href="20.htm#20_sloka8">8 </a> <br>[ā]<br>naitad evaṃ yathā yūyaṃ manyadhvam asurārdanāḥ<br>garuḍo balavān eṣa mama tulyaḥ svatejasā</div>
<div class="sloka" id="20_sloka9"> <a href="20.htm#20_sloka9">9 </a> <br>[sū]<br>evam uktās tago gatvā garuḍaṃ vāgbhir astuvan<br>adūrād abhyupetyainaṃ devāḥ sarṣigaṇās tadā</div>
<div class="sloka" id="20_sloka10"> <a href="20.htm#20_sloka10">10 </a> <br>tvam ṛṣis tvaṃ mahābhāgas tvaṃ devaḥ patageśvaraḥ<br>tvaṃ prabhus tapana prakhyas tvaṃ nas trāṇam anuttamam</div>
<div class="sloka" id="20_sloka11"> <a href="20.htm#20_sloka11">11 </a> <br>balormimān sādhur adīnasattvaḥ; samṛddhimān duṣprasahas tvam eva<br>tapaḥ śrutaṃ sarvam ahīna kīrte; anāgataṃ copagataṃ ca sarvam</div>
<div class="sloka" id="20_sloka12"> <a href="20.htm#20_sloka12">12 </a> <br>tvam uttamaḥ sarvam idaṃ carācaraṃ; gabhastibhir bhānur ivāvabhāsase<br>samākṣipan bhānumataḥ prabhāṃ muhus; tvam antakaḥ sarvam idaṃ dhruvādhruvam</div>
<div class="sloka" id="20_sloka13"> <a href="20.htm#20_sloka13">13 </a> <br>divākaraḥ parikupito yathā dahet; prajās tathā dahasi hutāśanaprabha<br>bhayaṃkaraḥ pralaya ivāgnir utthito; vināśayan yugaparivartanānta kṛt</div>
<div class="sloka" id="20_sloka14"> <a href="20.htm#20_sloka14">14 </a> <br>svageśvaraṃ śaraṇam upasthitā vayaṃ; mahaujasaṃ vitimiram abhragocaram<br>mahābalaṃ garuḍam upetya khecaraṃ; parāvaraṃ varadam ajayya vikramam</div></body></html>