<html><body><div class="sloka" id="153_sloka1"> <a href="153.htm#153_sloka1">1 </a> <br>[j]<br>te tathā puruṣavyāghrā nihatya bakarākṣasam<br>ata ūrdhvaṃ tato brahman kim akurvata pāṇḍavāḥ</div>
<div class="sloka" id="153_sloka2"> <a href="153.htm#153_sloka2">2 </a> <br>[vai]<br>tatraiva nyavasan rājan nihatya bakarākṣasam<br>adhīyānāḥ paraṃ brahma brāhmaṇasya niveśane</div>
<div class="sloka" id="153_sloka3"> <a href="153.htm#153_sloka3">3 </a> <br>tataḥ katipayāhasya brāhmaṇaḥ saṃśitavrataḥ<br>pratiśrayārthaṃ tad veśma brāhmaṇasyājagāma ha</div>
<div class="sloka" id="153_sloka4"> <a href="153.htm#153_sloka4">4 </a> <br>sa samyak pūjayitvā taṃ vidvān viprarṣabhas tadā<br>dadau pratiśrayaṃ tasmai sadā sarvātithi vratī</div>
<div class="sloka" id="153_sloka5"> <a href="153.htm#153_sloka5">5 </a> <br>tatas te pāṇḍavāḥ sarve saha kuntyā nararṣabhāḥ<br>upāsāṃ cakrire vipraṃ kathayānaṃ kathās tadā</div>
<div class="sloka" id="153_sloka6"> <a href="153.htm#153_sloka6">6 </a> <br>kathayām āsa deśān sa tīrthāni vividhāni ca<br>rājñāṃ ca vividhāś caryāḥ purāṇi vividhāni ca</div>
<div class="sloka" id="153_sloka7"> <a href="153.htm#153_sloka7">7 </a> <br>sa tatrākathayad vipraḥ kathānte janamejaya<br>pāñcāleṣv adbhutākāraṃ yājñasenyāḥ svayaṃvaram</div>
<div class="sloka" id="153_sloka8"> <a href="153.htm#153_sloka8">8 </a> <br>dhṛṣṭadyumnasya cotpattim utpattiṃ ca śikhaṇḍinaḥ<br>ayonijatvaṃ kṛṣṇāyā drupadasya mahāmakhe</div>
<div class="sloka" id="153_sloka9"> <a href="153.htm#153_sloka9">9 </a> <br>tad adbhutatamaṃ śrutvā loke tasya mahātmanaḥ<br>vistareṇaiva papracchuḥ kathāṃ tāṃ puruṣarṣabhāḥ</div>
<div class="sloka" id="153_sloka10"> <a href="153.htm#153_sloka10">10 </a> <br>kathaṃ drupadaputrasya dhṛṣṭadyumnasya pāvakāt<br>vedimadhyāc ca kṛṣṇāyāḥ saṃbhavaḥ katham adbhutaḥ</div>
<div class="sloka" id="153_sloka11"> <a href="153.htm#153_sloka11">11 </a> <br>kathaṃ droṇān maheṣvāsāt sarvāṇy astrāṇy aśikṣata<br>kathaṃ priyasakhāyau tau bhinnau kasya kṛtena ca</div></body></html>