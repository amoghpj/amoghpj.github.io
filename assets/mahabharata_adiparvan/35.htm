<html><body><div class="sloka" id="35_sloka1"> <a href="35.htm#35_sloka1">1 </a> <br>[s]<br>elāpatrasya tu vacaḥ śrutvā nāgā dvijottama<br>sarve prahṛṣṭamanasaḥ sādhu sādhv ity apūjayan</div>
<div class="sloka" id="35_sloka2"> <a href="35.htm#35_sloka2">2 </a> <br>tataḥ prabhṛti tāṃ kanyāṃ vāsukiḥ paryarakṣata<br>jaratkāruṃ svasāraṃ vai paraṃ harṣam avāpa ca</div>
<div class="sloka" id="35_sloka3"> <a href="35.htm#35_sloka3">3 </a> <br>tato nātimahān kālaḥ samatīta ivābhavat<br>atha devāsurāḥ sarve mamanthur varuṇālayam</div>
<div class="sloka" id="35_sloka4"> <a href="35.htm#35_sloka4">4 </a> <br>tatra netram abhūn nāgo vāsukir balināṃ varaḥ<br>samāpyaiva ca tat karma pitāmaham upāgaman</div>
<div class="sloka" id="35_sloka5"> <a href="35.htm#35_sloka5">5 </a> <br>devā vāsukinā sārdhaṃ pitāmaham athābruvan<br>bhagavañ śāpabhīto 'yaṃ vāsukis tapyate bhṛśam</div>
<div class="sloka" id="35_sloka6"> <a href="35.htm#35_sloka6">6 </a> <br>tasyedaṃ mānasaṃ śalyaṃ samuddhartuṃ tvam arhasi<br>jananyāḥ śāpajaṃ deva jñātīnāṃ hitakāṅkṣiṇaḥ</div>
<div class="sloka" id="35_sloka7"> <a href="35.htm#35_sloka7">7 </a> <br>hito hy ayaṃ sadāsmākaṃ priyakārī ca nāgarāṭ<br>kuru prasādaṃ deveśa śamayāsya mano jvaram</div>
<div class="sloka" id="35_sloka8"> <a href="35.htm#35_sloka8">8 </a> <br>[br]<br>mayaivaitad vitīrṇaṃ vai vacanaṃ manasāmarāḥ<br>elāpatreṇa nāgena yad asyābhihitaṃ purā</div>
<div class="sloka" id="35_sloka9"> <a href="35.htm#35_sloka9">9 </a> <br>tat karotv eṣa nāgendraḥ prāptakālaṃ vacas tathā<br>vinaśiṣyanti ye pāpā na tu ye dharmacāriṇaḥ</div>
<div class="sloka" id="35_sloka10"> <a href="35.htm#35_sloka10">10 </a> <br>utpannaḥ sa jarat kārus tapasy ugre rato dvijaḥ<br>tasyaiṣa bhaginīṃ kāle jaratkāruṃ prayacchatu</div>
<div class="sloka" id="35_sloka11"> <a href="35.htm#35_sloka11">11 </a> <br>yad elāpatreṇa vacas tadoktaṃ bhujagena ha<br>pannagānāṃ hitaṃ devās tat tathā na tad anyathā</div>
<div class="sloka" id="35_sloka12"> <a href="35.htm#35_sloka12">12 </a> <br>[s]<br>etac chrutvā sa nāgendraḥ pitāmahavacas tadā<br>sarpān banūñ jaratkārau nityayuktān samādadhat</div></body></html>