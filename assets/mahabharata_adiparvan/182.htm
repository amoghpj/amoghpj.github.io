<html><body><div class="sloka" id="182_sloka1"> <a href="182.htm#182_sloka1">1 </a> <br>[vai]<br>gatvā tu tāṃ bhārgava karmaśālāṃ; pārthau pṛthāṃ prāpya mahānubhāvau<br>tāṃ yājñasenīṃ paramapratītau; bhikṣety athāvedayatāṃ narāgryau</div>
<div class="sloka" id="182_sloka2"> <a href="182.htm#182_sloka2">2 </a> <br>kuṭī gatā sā tv anavekṣya putrān; uvāca bhuṅkteti sametya sarve<br>paścāt tu kuntī prasamīkṣya kanyāṃ; kaṣṭaṃ mayā bhāṣitam ity uvāca</div>
<div class="sloka" id="182_sloka3"> <a href="182.htm#182_sloka3">3 </a> <br>sādharmabhītā hi vilajjamānā; tāṃ yājñasenīṃ paramapraprītām<br>pāṇau gṛhītvopajagāma kuntī; yudhiṣṭhiraṃ vākyam uvāca cedam</div>
<div class="sloka" id="182_sloka4"> <a href="182.htm#182_sloka4">4 </a> <br>iyaṃ hi kanyā drupadasya rājñas; tavānujābhyāṃ mayi saṃnisṛṣṭā<br>yathocitaṃ putra mayāpi coktaṃ; sametya bhuṅkteti nṛpa pramādāt</div>
<div class="sloka" id="182_sloka5"> <a href="182.htm#182_sloka5">5 </a> <br>kathaṃ mayā nānṛtam uktam adya; bhavet kurūṇām ṛṣabhabravīhi<br>pāñcālarājasya sutām adharmo; na copavarteta nabhūta pūrvaḥ</div>
<div class="sloka" id="182_sloka6"> <a href="182.htm#182_sloka6">6 </a> <br>muhūrtamātraṃ tv anucintya rājā; yudhiṣṭhiro mātaram uttamaujā<br>kuntīṃ samāśvāsya kurupravīro; dhanaṃjayaṃ vākyam idaṃ babhāṣe</div>
<div class="sloka" id="182_sloka7"> <a href="182.htm#182_sloka7">7 </a> <br>tvayā jitā pāṇḍava yājñasenī; tvayā ca toṣiṣyati rājaputrī<br>prajvālyatāṃ hūyatāṃ cāpi vahnir; gṛhāṇa pāṇiṃ vidhivat tvam asyāḥ</div>
<div class="sloka" id="182_sloka8"> <a href="182.htm#182_sloka8">8 </a> <br>[ārj]<br>mā māṃ narendra tvam adharmabhājaṃ; kṛthā na dharmo hy ayam īpsito 'nyaiḥ<br>bhavān niveśyaḥ prathamaṃ tato 'yaṃ; bhīmo mahābāhur acintyakarmā</div>
<div class="sloka" id="182_sloka9"> <a href="182.htm#182_sloka9">9 </a> <br>ahaṃ tato nakulo 'nantaraṃ me; mādrī sutaḥ sahadevo jaghanyaḥ<br>vṛkodaro 'haṃ ca yamau ca rājann; iyaṃ ca kanyā bhavataḥ sma sarve</div>
<div class="sloka" id="182_sloka10"> <a href="182.htm#182_sloka10">10 </a> <br>evaṃgate yat karaṇīyam atra; dharmyaṃ yaśasyaṃ kuru tat pracintya<br>pāñcālarājasya ca yat priyaṃ syāt; tad brūhi sarve sma vaśe sthitās te</div>
<div class="sloka" id="182_sloka11"> <a href="182.htm#182_sloka11">11 </a> <br>[vai]<br>te dṛṣṭvā tatra tiṣṭhantīṃ sarve kṛṣṇāṃ yaśasvinīm<br>saṃprekṣyānyonyam āsīnā hṛdayais tām adhārayan</div>
<div class="sloka" id="182_sloka12"> <a href="182.htm#182_sloka12">12 </a> <br>teṣāṃ hi draupadīṃ dṛṣṭvā sarveṣām amitaujasām<br>saṃpramathyendriya grāmaṃ prādurāsīn mano bhavaḥ</div>
<div class="sloka" id="182_sloka13"> <a href="182.htm#182_sloka13">13 </a> <br>kāmyaṃ rūpaṃ hi pāñcālyā vidhātrā vihitaṃ svayam<br>babhūvādhikam anyābhiḥ sarvabhūtamanoharam</div>
<div class="sloka" id="182_sloka14"> <a href="182.htm#182_sloka14">14 </a> <br>teṣām ākāra bhāvajñaḥ kuntīputro yudhiṣṭhiraḥ<br>dvaipāyana vacaḥ kṛtsnaṃ saṃsmaran vai nararṣabha</div></body></html>