<html><body><div class="sloka" id="178_sloka1"> <a href="178.htm#178_sloka1">1 </a> <br>[vai]<br>te 'laṃkṛtāḥ kuṇḍalino yuvānaḥ; parasparaṃ spardhamānāḥ sametāḥ<br>astraṃ balaṃ cātmani manyamānāḥ; sarve samutpetur ahaṃ kṛtena</div>
<div class="sloka" id="178_sloka2"> <a href="178.htm#178_sloka2">2 </a> <br>rūpeṇa vīryeṇa kulena caiva; dharmeṇa caivāpi ca yauvanena<br>samṛddhadarpā madavegabhinnā; mattā yathā haimavatā gajendrāḥ</div>
<div class="sloka" id="178_sloka3"> <a href="178.htm#178_sloka3">3 </a> <br>parasparaṃ spardhayā prekṣamāṇāḥ; saṃkalpajenāpi pariplutāṅgāḥ<br>kṛṣṇā mamaiṣety abhibhāṣamāṇā; nṛpāsanebhyaḥ sahasopatasthuḥ</div>
<div class="sloka" id="178_sloka4"> <a href="178.htm#178_sloka4">4 </a> <br>te kṣatriyā raṅga gatāḥ sametā; jigīṣamāṇā drupadātmajāṃ tām<br>cakāśire parvatarājakanyām; umāṃ yathā devagaṇāḥ sametāḥ</div>
<div class="sloka" id="178_sloka5"> <a href="178.htm#178_sloka5">5 </a> <br>kandarpa bāṇābhinipīḍitāṅgāḥ; kṛṣṇāgatais te hṛdayair narendrāḥ<br>raṅgāvatīrṇā drupadātmajārthaṃ; dveṣyān hi cakruḥ suhṛdo 'pi tatra</div>
<div class="sloka" id="178_sloka6"> <a href="178.htm#178_sloka6">6 </a> <br>athāyayur devagaṇā vimānai; rudrādityā vasavo 'thāśvinau ca<br>sādhyāś ca sarve marutas tathaiva; yamaṃ puraskṛtya dhaneśvaraṃ ca</div>
<div class="sloka" id="178_sloka7"> <a href="178.htm#178_sloka7">7 </a> <br>daityāḥ suparṇāś ca mahoragaś ca; devarṣayo guhyakāś cāraṇāś ca<br>viśvāvasur nārada parvatau ca; gandharvamukhyāś ca sahāpsarobhiḥ</div>
<div class="sloka" id="178_sloka8"> <a href="178.htm#178_sloka8">8 </a> <br>halāyudhas tatra ca keśavaś ca; vṛṣṇyandhakāś caiva yathā pradhānāḥ<br>prekṣāṃ sma cakrur yadupuṃgavās te; sthitāś ca kṛṣṇasya mate babhūvuḥ</div>
<div class="sloka" id="178_sloka9"> <a href="178.htm#178_sloka9">9 </a> <br>dṛṣṭvā hi tān mattagajendra rūpān; pañcābhipadmān iva vāraṇendrān<br>bhasmāvṛtāṅgān iva havyavāhān; pārthān pradadhyau sa yadupravīraḥ</div>
<div class="sloka" id="178_sloka10"> <a href="178.htm#178_sloka10">10 </a> <br>śaśaṃsa rāmāya yudhiṣṭhiraṃ ca; bhīmaṃ ca jiṣṇuṃ ca yamau ca vīrau<br>śanaiḥ śanais tāṃś ca nirīkṣya rāmo; janārdanaṃ prītamanā dadarśa</div>
<div class="sloka" id="178_sloka11"> <a href="178.htm#178_sloka11">11 </a> <br>anye tu nānā nṛpaputrapautrāḥ; kṛṣṇā gatair netramanaḥ svabhāvaiḥ<br>vyāyacchamānā dadṛśur bhramantīṃ; saṃdaṣṭa dantac chadatāmravaktrāḥ</div>
<div class="sloka" id="178_sloka12"> <a href="178.htm#178_sloka12">12 </a> <br>tathaiva pārthāḥ pṛthu bāhavas te; vīrau yamau caiva mahānubhāvau<br>tāṃ draupadīṃ prekṣya tadā sma sarve; kandarpa bāṇābhihatā babhūvuḥ</div>
<div class="sloka" id="178_sloka13"> <a href="178.htm#178_sloka13">13 </a> <br>devarṣigandharvasamākulaṃ tat; suparṇanāgāsurasiddhajuṣṭam<br>divyena gandhena samākulaṃ ca; divyaiś ca mālyair avakīryamāṇam</div>
<div class="sloka" id="178_sloka14"> <a href="178.htm#178_sloka14">14 </a> <br>mahāsvanair dundubhināditaiś ca; babhūva tat saṃkulam antarikṣam<br>vimānasaṃbādham abhūt samantāt; saveṇu vīṇā paṇavānunādam</div>
<div class="sloka" id="178_sloka15"> <a href="178.htm#178_sloka15">15 </a> <br>tatas tu te rājagaṇāḥ krameṇa; kṛṣṇā nimittaṃ nṛpa vikramantaḥ<br>tat kārumukaṃ saṃhananopapannaṃ; sajyaṃ na śekus tarasāpi kartum</div>
<div class="sloka" id="178_sloka16"> <a href="178.htm#178_sloka16">16 </a> <br>te vikramantaḥ sphuratā dṛḍhena; niṣkṛṣyamāṇā dhanuṣā narendrāḥ<br>viceṣṭamānā dharaṇītalasthā; dīnā adṛśyanta vibhagna cittāḥ</div>
<div class="sloka" id="178_sloka17"> <a href="178.htm#178_sloka17">17 </a> <br>hāhākṛtaṃ tad dhanuṣā dṛḍhena; niṣpiṣṭabhagnāṅgada kuṇḍalaṃ ca<br>kṛṣṇā nimittaṃ vinivṛttabhāvaṃ; rājñāṃ tadā maṇḍalam ārtam āsīt</div></body></html>