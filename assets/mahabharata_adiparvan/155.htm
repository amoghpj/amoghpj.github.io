<html><body><div class="sloka" id="155_sloka1"> <a href="155.htm#155_sloka1">1 </a> <br>[brāhmaṇa]<br>amarṣī drupado rājā karmasiddhān dvijarṣabhān<br>anvicchan paricakrāma brāhmaṇāvasathān bahūn</div>
<div class="sloka" id="155_sloka2"> <a href="155.htm#155_sloka2">2 </a> <br>putra janma parīpsan vai śokopahatacetanaḥ<br>nāsti śreṣṭhaṃ mamāpatyam iti nityam acintayat</div>
<div class="sloka" id="155_sloka3"> <a href="155.htm#155_sloka3">3 </a> <br>jātān putrān sa nirvedād dhig bandhūn iti cābravīt<br>niḥśvāsaparamaś cāsīd droṇaṃ praticikīrṣayā</div>
<div class="sloka" id="155_sloka4"> <a href="155.htm#155_sloka4">4 </a> <br>prabhāvaṃ vinayaṃ śikṣāṃ droṇasya caritāni ca<br>kṣātreṇa ca balenāsya cintayan nānvapadyata<br>pratikartuṃ nṛpaśreṣṭho yatamāno 'pi bhārata</div>
<div class="sloka" id="155_sloka5"> <a href="155.htm#155_sloka5">5 </a> <br>abhitaḥ so 'tha kalmāṣīṃ gaṅgākūle paribhraman<br>brāhmaṇāvasathaṃ puṇyam āsasāda mahīpatiḥ</div>
<div class="sloka" id="155_sloka6"> <a href="155.htm#155_sloka6">6 </a> <br>tatra nāsnātakaḥ kaś cin na cāsīd avratī dvijaḥ<br>tathaiva nāmahā bhāgaḥ so 'paśyat saṃśitavratau</div>
<div class="sloka" id="155_sloka7"> <a href="155.htm#155_sloka7">7 </a> <br>yājopayājau brahmarṣī śāmyantau pṛṣatātmajaḥ<br>saṃhitādhyayane yuktau gotrataś cāpi kāśyapau</div>
<div class="sloka" id="155_sloka8"> <a href="155.htm#155_sloka8">8 </a> <br>tāraṇe yuktarūpau tau brāhmaṇāv ṛṣisattamau<br>sa tāv āmantrayām āsa sarvakāmair atandritaḥ</div>
<div class="sloka" id="155_sloka9"> <a href="155.htm#155_sloka9">9 </a> <br>buddhvā tayor balaṃ buddhiṃ kanīyāṃsam upahvare<br>prapede chandayan kāmair upayājaṃ dhṛtavratam</div>
<div class="sloka" id="155_sloka10"> <a href="155.htm#155_sloka10">10 </a> <br>pādaśuśrūṣaṇe yuktaḥ priyavāk sarvakāmadaḥ<br>arhayitvā yathānyāyam upayājam uvāca saḥ</div>
<div class="sloka" id="155_sloka11"> <a href="155.htm#155_sloka11">11 </a> <br>yena me karmaṇā brahman putraḥ syād droṇa mṛtyave<br>upayāja kṛte tasmin gavāṃ dātāsmi te 'rbudam</div>
<div class="sloka" id="155_sloka12"> <a href="155.htm#155_sloka12">12 </a> <br>yad vā te 'nyad dvijaśreṣṭha manasaḥ supriyaṃ bhavet<br>sarvaṃ tat te pradātāhaṃ na hi me 'sty atra saṃśayaḥ</div>
<div class="sloka" id="155_sloka13"> <a href="155.htm#155_sloka13">13 </a> <br>ity ukto nāham ity evaṃ tam ṛṣiḥ pratyuvāca ha<br>ārādhayiṣyan drupadaḥ sa taṃ paryacarat punaḥ</div>
<div class="sloka" id="155_sloka14"> <a href="155.htm#155_sloka14">14 </a> <br>tataḥ saṃvatsarasyānte drupadaṃ sa dvijottamaḥ<br>upayājo 'bravīd rājan kāle madhurayā girā</div>
<div class="sloka" id="155_sloka15"> <a href="155.htm#155_sloka15">15 </a> <br>jyeṣṭho bhrātā mamāgṛhṇād vicaran vananirjhare<br>aparijñāta śaucāyāṃ bhūmau nipatitaṃ phalam</div>
<div class="sloka" id="155_sloka16"> <a href="155.htm#155_sloka16">16 </a> <br>tad apaśyam ahaṃ bhrātur asāṃpratam anuvrajan<br>vimarśaṃ saṃkarādāne nāyaṃ kuryāt kathaṃ cana</div>
<div class="sloka" id="155_sloka17"> <a href="155.htm#155_sloka17">17 </a> <br>dṛṣṭvā phalasya nāpaśyad doṣā ye 'syānubandhikāḥ<br>vivinakti na śaucaṃ yaḥ so 'nyatrāpi kathaṃ bhavet</div>
<div class="sloka" id="155_sloka18"> <a href="155.htm#155_sloka18">18 </a> <br>saṃhitādhyayanaṃ kurvan vasan guru kule ca yaḥ<br>bhaikṣam ucchiṣṭam anyeṣāṃ bhuṅkte cāpi sadā sadā<br>kīrtayan guṇam annānām aghṛṇī ca punaḥ punaḥ</div>
<div class="sloka" id="155_sloka19"> <a href="155.htm#155_sloka19">19 </a> <br>tam ahaṃ phalārthinaṃ manye bhrātaraṃ tarka cakṣuṣā<br>taṃ vai gacchasva nṛpate sa tvāṃ saṃyājayiṣyati</div>
<div class="sloka" id="155_sloka20"> <a href="155.htm#155_sloka20">20 </a> <br>jugupsamāno nṛpatir manasedaṃ vicintayan<br>upayāja vacaḥ śrutvā nṛpatiḥ sarvadharmavit<br>abhisaṃpūjya pūjārham ṛṣiṃ yājam uvāca ha</div>
<div class="sloka" id="155_sloka21"> <a href="155.htm#155_sloka21">21 </a> <br>ayutāni dadāny aṣṭau gavāṃ yājaya māṃ vibho<br>droṇa vairābhisaṃtaptaṃ tvaṃ hlādayitum arhasi</div>
<div class="sloka" id="155_sloka22"> <a href="155.htm#155_sloka22">22 </a> <br>sa hi brahmavidāṃ śreṣṭho brahmāstre cāpy anuttamaḥ<br>tasmād droṇaḥ parājaiṣīn māṃ vai sa sakhivigrahe</div>
<div class="sloka" id="155_sloka23"> <a href="155.htm#155_sloka23">23 </a> <br>kṣatriyo nāsti tulyo 'sya pṛthivyāṃ kaś cid agraṇīḥ<br>kauravācārya mukhyasya bhāradvājasya dhīmataḥ</div>
<div class="sloka" id="155_sloka24"> <a href="155.htm#155_sloka24">24 </a> <br>droṇasya śarajālāni prāṇidehaharāṇi ca<br>ṣaḍ aratni dhanuś cāsya dṛśyate 'pratimaṃ mahat</div>
<div class="sloka" id="155_sloka25"> <a href="155.htm#155_sloka25">25 </a> <br>sa hi brāhmaṇa vegena kṣātraṃ vegam asaṃśayam<br>pratihanti maheṣvāso bhāradvājo mahāmanāḥ</div>
<div class="sloka" id="155_sloka26"> <a href="155.htm#155_sloka26">26 </a> <br>kṣatrocchedāya vihito jāmadagnya ivāsthitaḥ<br>tasya hy astrabalaṃ ghoram aprasahyaṃ narair bhuvi</div>
<div class="sloka" id="155_sloka27"> <a href="155.htm#155_sloka27">27 </a> <br>brāhmam uccārayaṃs tejo hutāhutir ivānalaḥ<br>sametya sa dahaty ājau kṣatraṃ brahma puraḥsaraḥ<br>brahmakṣatre ca vihite brahmatejo viśiṣyate</div>
<div class="sloka" id="155_sloka28"> <a href="155.htm#155_sloka28">28 </a> <br>so 'haṃ kṣatrabalād dhīno brahmatejaḥ prapedivān<br>droṇād viśiṣṭam āsādya bhavantaṃ brahmavittamam</div>
<div class="sloka" id="155_sloka29"> <a href="155.htm#155_sloka29">29 </a> <br>droṇāntakam ahaṃ putraṃ labheyaṃ yudhi durjayam<br>tat karma kuru me yāja nirvapāmy arbudaṃ gavām</div>
<div class="sloka" id="155_sloka30"> <a href="155.htm#155_sloka30">30 </a> <br>tathety uktā tu taṃ yājo yājyārtham upakalpayat<br>gurvartha iti cākāmam upayājam acodayat<br>yājo droṇa vināśāya pratijajñe tathā ca saḥ</div>
<div class="sloka" id="155_sloka31"> <a href="155.htm#155_sloka31">31 </a> <br>tatas tasya narendrasya upayājo mahātapāḥ<br>ācakhyau karma vaitānaṃ tadā putraphalāya vai</div>
<div class="sloka" id="155_sloka32"> <a href="155.htm#155_sloka32">32 </a> <br>sa ca putro mahāvīryo mahātejā mahābalaḥ<br>iṣyate yad vidho rājan bhavitā te tathāvidhaḥ</div>
<div class="sloka" id="155_sloka33"> <a href="155.htm#155_sloka33">33 </a> <br>bhāradvājasya hantāraṃ so 'bhisaṃdhāya bhūmipaḥ<br>ājahre tat tathā sarvaṃ drupadaḥ karmasiddhaye</div>
<div class="sloka" id="155_sloka34"> <a href="155.htm#155_sloka34">34 </a> <br>yājas tu havanasyānte devīm āhvāpayat tadā<br>praihi māṃ rājñi pṛṣati mithunaṃ tvām upasthitam</div>
<div class="sloka" id="155_sloka35"> <a href="155.htm#155_sloka35">35 </a> <br>[devī]<br>avaliptaṃ me mukhaṃ brahman puṇyān gandhān bibharmi ca<br>sutārthenoparuddhāsmi tiṣṭha yāja mama priye</div>
<div class="sloka" id="155_sloka36"> <a href="155.htm#155_sloka36">36 </a> <br>[yāja]<br>yājena śrapitaṃ havyam upayājena mantritam<br>kathaṃ kāmaṃ na saṃdadhyāt sā tvaṃ vipraihi tiṣṭha vā</div>
<div class="sloka" id="155_sloka37"> <a href="155.htm#155_sloka37">37 </a> <br>[br]<br>evam ukte tu yājena hute haviṣi saṃskṛte<br>uttasthau pāvakāt tasmāt kumāro devasaṃnibhaḥ</div>
<div class="sloka" id="155_sloka38"> <a href="155.htm#155_sloka38">38 </a> <br>jvālā varṇo ghorarūpaḥ kirīṭī varma cottamam<br>bibhrat sakhaḍgaḥ saśaro dhanuṣmān vinadan muhuḥ</div>
<div class="sloka" id="155_sloka39"> <a href="155.htm#155_sloka39">39 </a> <br>so 'dhyārohad rathavaraṃ tena ca prayayau tadā<br>tataḥ praṇeduḥ pāñcālāḥ prahṛṣṭāḥ sādhu sādhv iti</div>
<div class="sloka" id="155_sloka40"> <a href="155.htm#155_sloka40">40 </a> <br>bhayāpaho rājaputraḥ pāñcālānāṃ yaśaḥ karaḥ<br>rājñaḥ śokāpaho jāta eṣa droṇa vadhāya vai<br>ity uvāca mahad bhūtam adṛśyaṃ khecaraṃ tadā</div>
<div class="sloka" id="155_sloka41"> <a href="155.htm#155_sloka41">41 </a> <br>kumārī cāpi pāñcālī vedimadhyāt samutthitā<br>subhagā darśanīyāṅgī vedimadhyā manoramā</div>
<div class="sloka" id="155_sloka42"> <a href="155.htm#155_sloka42">42 </a> <br>śyāmā padmapalāśākṣī nīlakuñcita mūrdhajā<br>mānuṣaṃ vigrahaṃ kṛtvā sākṣād amara varṇinī</div>
<div class="sloka" id="155_sloka43"> <a href="155.htm#155_sloka43">43 </a> <br>nīlotpalasamo gandho yasyāḥ krośāt pravāyati<br>yā bibharti paraṃ rūpaṃ yasyā nāsty upamā bhuvi</div>
<div class="sloka" id="155_sloka44"> <a href="155.htm#155_sloka44">44 </a> <br>tāṃ cāpi jātāṃ suśroṇīṃ vāg uvācāśarīriṇī<br>sarvayoṣid varā kṛṣṇā kṣayaṃ kṣatraṃ ninīṣati</div>
<div class="sloka" id="155_sloka45"> <a href="155.htm#155_sloka45">45 </a> <br>surakāryam iyaṃ kāle kariṣyati sumadhyamā<br>asyā hetoḥ kṣatriyāṇāṃ mahad utpatsyate bhayam</div>
<div class="sloka" id="155_sloka46"> <a href="155.htm#155_sloka46">46 </a> <br>tac chrutvā sarvapāñcālāḥ praṇeduḥ siṃhasaṃghavat<br>na caitān harṣasaṃpūṇān iyaṃ sehe vasuṃdharā</div>
<div class="sloka" id="155_sloka47"> <a href="155.htm#155_sloka47">47 </a> <br>tau dṛṣṭvā pṛṣatī yājaṃ prapede vai sutārthinī<br>na vai mad anyāṃ jananīṃ jānīyātām imāv iti</div>
<div class="sloka" id="155_sloka48"> <a href="155.htm#155_sloka48">48 </a> <br>tathety uvāca tāṃ yājo rājñaḥ priyacikīrṣayā<br>tayoś ca nāmanī cakrur dvijāḥ saṃpūrṇamānasāḥ</div>
<div class="sloka" id="155_sloka49"> <a href="155.htm#155_sloka49">49 </a> <br>dhṛṣṭatvād atidhṛṣṇutvād dharmād dyut saṃbhavād api<br>dhṛṣṭadyumnaḥ kumāro 'yaṃ drupadasya bhavatv iti</div>
<div class="sloka" id="155_sloka50"> <a href="155.htm#155_sloka50">50 </a> <br>kṛṣṇety evābruvan kṛṣṇāṃ kṛṣṇābhūt sā hi varṇataḥ<br>tathā tan mithunaṃ jajñe drupadasya mahāmakhe</div>
<div class="sloka" id="155_sloka51"> <a href="155.htm#155_sloka51">51 </a> <br>dhṛṣṭadyumnaṃ tu pāñcālyam ānīya svaṃ viveśanam<br>upākarod astrahetor bhāradvājaḥ pratāpavān</div></body></html>