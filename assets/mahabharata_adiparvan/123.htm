<html><body><div class="sloka" id="123_sloka1"> <a href="123.htm#123_sloka1">1 </a> <br>[vai]<br>arjunas tu paraṃ yatnam ātasthe guru pūjane<br>astre ca paramaṃ yogaṃ priyo droṇasya cābhavat</div>
<div class="sloka" id="123_sloka2"> <a href="123.htm#123_sloka2">2 </a> <br>droṇena tu tadāhūya rahasy ukto 'nnasādhakaḥ<br>andhakāre 'rjunāyānnaṃ na deyaṃ te kathaṃ cana</div>
<div class="sloka" id="123_sloka3"> <a href="123.htm#123_sloka3">3 </a> <br>tataḥ kadā cid bhuñjāne pravavau vāyur arjune<br>tena tatra pradīptaḥ sa dīpyamāno nivāpitaḥ</div>
<div class="sloka" id="123_sloka4"> <a href="123.htm#123_sloka4">4 </a> <br>bhuṅkta evārjuno bhaktaṃ na cāsyāsyād vyamuhyata<br>hastas tejasvino nityam annagrahaṇa kāraṇāt<br>tad abhyāsakṛtaṃ matvā rātrāv abhyasta pāṇḍavaḥ</div>
<div class="sloka" id="123_sloka5"> <a href="123.htm#123_sloka5">5 </a> <br>tasya jyātalanirghoṣaṃ droṇaḥ śuśrāva bhārata<br>upetya cainam utthāya pariṣvajyedam abravīt</div>
<div class="sloka" id="123_sloka6"> <a href="123.htm#123_sloka6">6 </a> <br>prayatiṣye tathā kartuṃ yathā nānyo dhanurdharaḥ<br>tvatsamo bhavitā loke satyam etad bravīmi te</div>
<div class="sloka" id="123_sloka7"> <a href="123.htm#123_sloka7">7 </a> <br>tato droṇo 'rjunaṃ bhūyo ratheṣu ca gajeṣu ca<br>aśveṣu bhūmāv api ca raṇaśikṣām aśikṣayat</div>
<div class="sloka" id="123_sloka8"> <a href="123.htm#123_sloka8">8 </a> <br>gadāyuddhe 'si caryāyāṃ tomaraprāsaśaktiṣu<br>droṇaḥ saṃkīrṇa yuddheṣu śikṣayām āsa pāṇḍavam</div>
<div class="sloka" id="123_sloka9"> <a href="123.htm#123_sloka9">9 </a> <br>tasya tat kauśalaṃ dṛṣṭvā dhanurveda jighṛkṣavaḥ<br>rājāno rājaputrāś ca samājagmuḥ sahasraśaḥ</div>
<div class="sloka" id="123_sloka10"> <a href="123.htm#123_sloka10">10 </a> <br>tato niṣādarājasya hiraṇyadhanuṣaḥ sutaḥ<br>ekalabyo mahārāja droṇam abhyājagāma ha</div>
<div class="sloka" id="123_sloka11"> <a href="123.htm#123_sloka11">11 </a> <br>na sa taṃ pratijagrāha naiṣādir iti cintayan<br>śiṣyaṃ dhanuṣi dharmajñas teṣām evānvavekṣayā</div>
<div class="sloka" id="123_sloka12"> <a href="123.htm#123_sloka12">12 </a> <br>sa tu droṇasya śirasā pādau gṛhya paraṃtapaḥ<br>araṇyam anusaṃprāptaḥ kṛtvā droṇaṃ mahī mayam</div>
<div class="sloka" id="123_sloka13"> <a href="123.htm#123_sloka13">13 </a> <br>tasminn ācārya vṛttiṃ ca paramām āsthitas tadā<br>iṣvastre yogam ātasthe paraṃ niyamam āsthitaḥ</div>
<div class="sloka" id="123_sloka14"> <a href="123.htm#123_sloka14">14 </a> <br>parayā śraddhayā yukto yogena parameṇa ca<br>vimokṣādāna saṃdhāne laghutvaṃ param āpa saḥ</div>
<div class="sloka" id="123_sloka15"> <a href="123.htm#123_sloka15">15 </a> <br>atha droṇābhyanujñātāḥ kadā cit kurupāṇḍavāḥ<br>rathair viniryayuḥ sarve mṛgayām arimardanāḥ</div>
<div class="sloka" id="123_sloka16"> <a href="123.htm#123_sloka16">16 </a> <br>tatropakaraṇaṃ gṛhya naraḥ kaś cid yadṛcchayā<br>rājann anujagāmaikaḥ śvānam ādāya pāṇḍavān</div>
<div class="sloka" id="123_sloka17"> <a href="123.htm#123_sloka17">17 </a> <br>teṣāṃ vicaratāṃ tatra tat tat karma cikīrṣatām<br>śvā caran sa vane mūḍho naiṣādiṃ prati jagmivān</div>
<div class="sloka" id="123_sloka18"> <a href="123.htm#123_sloka18">18 </a> <br>sa kṛṣṇaṃ maladigdhāṅgaṃ kṛṣṇājinadharaṃ vane<br>naiṣādiṃ śvā samālakṣya bhaṣaṃs tasthau tad antike</div>
<div class="sloka" id="123_sloka19"> <a href="123.htm#123_sloka19">19 </a> <br>tadā tasyātha bhaṣataḥ śunaḥ saptaśarān mukhe<br>lāghavaṃ darśayann astre mumoca yugapad yathā</div>
<div class="sloka" id="123_sloka20"> <a href="123.htm#123_sloka20">20 </a> <br>sa tu śvā śarapūrṇāsyaḥ pāṇḍavān ājagāma ha<br>taṃ dṛṣṭvā pāṇḍavā vīrā vismayaṃ paramaṃ yayuḥ</div>
<div class="sloka" id="123_sloka21"> <a href="123.htm#123_sloka21">21 </a> <br>lāghavaṃ śabdavedhitvaṃ dṛṣṭvā tatparamaṃ tadā<br>prekṣya taṃ vrīḍitāś cāsan praśaśaṃsuś ca sarvaśaḥ</div>
<div class="sloka" id="123_sloka22"> <a href="123.htm#123_sloka22">22 </a> <br>taṃ tato 'nveṣamāṇās te vane vananivāsinam<br>dadṛśuḥ pāṇḍavā rājann asyantam aniśaṃ śarān</div>
<div class="sloka" id="123_sloka23"> <a href="123.htm#123_sloka23">23 </a> <br>na cainam abhyajānaṃs te tadā vikṛtadarśanam<br>athainaṃ paripapracchuḥ ko bhavān kasya vety uta</div>
<div class="sloka" id="123_sloka24"> <a href="123.htm#123_sloka24">24 </a> <br>[ekalavya]<br>niṣādādhipater vīrā hiraṇyadhanuṣaḥ sutam<br>droṇaśiṣyaṃ ca māṃ vittadhanurveda kṛtaśramam</div>
<div class="sloka" id="123_sloka25"> <a href="123.htm#123_sloka25">25 </a> <br>[vai]<br>te tam ājñāya tattvena punar āgamya pāṇḍavāḥ<br>yathāvṛttaṃ ca te sarvaṃ droṇāyācakhyur adbhutam</div>
<div class="sloka" id="123_sloka26"> <a href="123.htm#123_sloka26">26 </a> <br>kaunteyas tv arjuno rājann ekalavyam anusmaran<br>raho droṇaṃ samāgamya praṇayād idam abravīt</div>
<div class="sloka" id="123_sloka27"> <a href="123.htm#123_sloka27">27 </a> <br>nanv ahaṃ parirabhyaikaḥ prītipūrvam idaṃ vacaḥ<br>bhavatokto na me śiṣyas tvad viśiṣṭo bhaviṣyati</div>
<div class="sloka" id="123_sloka28"> <a href="123.htm#123_sloka28">28 </a> <br>atha kasmān madviśiṣṭo lokād api ca vīryavān<br>asty anyo bhavataḥ śiṣyo niṣādādhipateḥ sutaḥ</div>
<div class="sloka" id="123_sloka29"> <a href="123.htm#123_sloka29">29 </a> <br>muhūrtam iva taṃ droṇaś cintayitvā viniścayam<br>savyasācinam ādāya naiṣādiṃ prati jagmivān</div>
<div class="sloka" id="123_sloka30"> <a href="123.htm#123_sloka30">30 </a> <br>dadarśa maladigdhāṅgaṃ jaṭilaṃ cīravāsasam<br>ekalavyaṃ dhanuṣpāṇim asyantam aniśaṃ śarān</div>
<div class="sloka" id="123_sloka31"> <a href="123.htm#123_sloka31">31 </a> <br>ekalavyas tu taṃ dṛṣṭvā droṇam āyāntam antikāt<br>abhigamyopasaṃgṛhya jagāma śirasā mahīm</div>
<div class="sloka" id="123_sloka32"> <a href="123.htm#123_sloka32">32 </a> <br>pūjayitvā tato droṇaṃ vidhivat sa niṣādajaḥ<br>nivedya śiṣyam ātmānaṃ tasthau prāñjalir agrataḥ</div>
<div class="sloka" id="123_sloka33"> <a href="123.htm#123_sloka33">33 </a> <br>tato droṇo 'bravīd rājann ekalavyam idaṃ vacaḥ<br>yadi śiṣyo 'si me tūrṇaṃ vetanaṃ saṃpradīyatām</div>
<div class="sloka" id="123_sloka34"> <a href="123.htm#123_sloka34">34 </a> <br>ekalavyas tu tac chrutvā prīyamāṇo 'bravīd idam<br>kiṃ prayacchāmi bhagavann ājñāpayatu māṃ guruḥ</div>
<div class="sloka" id="123_sloka35"> <a href="123.htm#123_sloka35">35 </a> <br>na hi kiṃ cid adeyaṃ me gurave brahmavittama<br>tam abravīt tvayāṅguṣṭho dakṣiṇo dīyatāṃ mama</div>
<div class="sloka" id="123_sloka36"> <a href="123.htm#123_sloka36">36 </a> <br>ekalavyas tu tac chrutvā vaco droṇasya dāruṇam<br>pratijñām ātmano rakṣan satye ca nirataḥ sadā</div>
<div class="sloka" id="123_sloka37"> <a href="123.htm#123_sloka37">37 </a> <br>tathaiva hṛṣṭavadanas tathaivādīna mānasaḥ<br>chittvāvicārya taṃ prādād droṇāyāṅguṣṭham ātmanaḥ</div>
<div class="sloka" id="123_sloka38"> <a href="123.htm#123_sloka38">38 </a> <br>tataḥ paraṃ tu naiṣādir aṅgulībhir vyakarṣata<br>na tathā sa tu śīghro 'bhūd yathāpūrvaṃ narādhipa</div>
<div class="sloka" id="123_sloka39"> <a href="123.htm#123_sloka39">39 </a> <br>tato 'rjunaḥ prītamanā babhūva vigatajvaraḥ<br>droṇaś ca satyavāg āsīn nānyo 'bhyabhavad arjunam</div>
<div class="sloka" id="123_sloka40"> <a href="123.htm#123_sloka40">40 </a> <br>droṇasya tu tadā śiṣyau gadā yogyāṃ viśeṣataḥ<br>duryodhanaś ca bhīmaś ca kurūṇām abhyagacchatām</div>
<div class="sloka" id="123_sloka41"> <a href="123.htm#123_sloka41">41 </a> <br>aśvatthāmā rahasyeṣu sarveṣv abhyadhiko 'bhavat<br>tathāti puruṣān anyān sārukau yamajāv ubhau<br>yudhiṣṭhiro rathaśreṣṭhaḥ sarvatra tu dhanaṃjayaḥ</div>
<div class="sloka" id="123_sloka42"> <a href="123.htm#123_sloka42">42 </a> <br>prasthitaḥ sāgarāntāyāṃ rathayūthapa yūthapaḥ<br>buddhiyogabalotsāhaiḥ sarvāstreṣu ca pāṇḍavaḥ</div>
<div class="sloka" id="123_sloka43"> <a href="123.htm#123_sloka43">43 </a> <br>astre gurv anurāge ca viśiṣṭo 'bhavad arjunaḥ<br>tulyeṣv astropadeśeṣu sauṣṭhavena ca vīryavān<br>ekaḥ sarvakumārāṇāṃ babhūvātiratho 'rjunaḥ</div>
<div class="sloka" id="123_sloka44"> <a href="123.htm#123_sloka44">44 </a> <br>prāṇādhikaṃ bhīmasenaṃ kṛtavidyaṃ dhanaṃjayam<br>dhārtarāṣṭrā durātmāno nāmṛṣyanta narādhipa</div>
<div class="sloka" id="123_sloka45"> <a href="123.htm#123_sloka45">45 </a> <br>tāṃs tu sarvān samānīya sarvavidyāsu niṣṭhitān<br>droṇaḥ praharaṇa jñāne jijñāsuḥ puruṣarṣabha</div>
<div class="sloka" id="123_sloka46"> <a href="123.htm#123_sloka46">46 </a> <br>kṛtrimaṃ bhāsam āropya vṛkṣāgre śilpibhiḥ kṛtam<br>avijñātaṃ kumārāṇāṃ lakṣyabhūtam upādiśat</div>
<div class="sloka" id="123_sloka47"> <a href="123.htm#123_sloka47">47 </a> <br>[droṇa]<br>śīghraṃ bhavantaḥ sarve vai dhanūṃṣy ādāya satvarāḥ<br>bhāsam etaṃ samuddiśya tiṣṭhantāṃ saṃhiteṣavaḥ</div>
<div class="sloka" id="123_sloka48"> <a href="123.htm#123_sloka48">48 </a> <br>madvākyasamakālaṃ ca śiro 'sya vinipātyatām<br>ekaikaśo niyokṣyāmi tathā kuruta putrakāḥ</div>
<div class="sloka" id="123_sloka49"> <a href="123.htm#123_sloka49">49 </a> <br>[vai]<br>tato yudhiṣṭhiraṃ pūrvam uvācāṅgirasāṃ varaḥ<br>saṃdhatsva bāṇaṃ durdharṣaṃ madvākyānte vimuñca ca</div>
<div class="sloka" id="123_sloka50"> <a href="123.htm#123_sloka50">50 </a> <br>tato yudhiṣṭhiraḥ pūrvaṃ dhanur gṛhya mahāravam<br>tasthau bhāsaṃ samuddiśya guruvākyapracoditaḥ</div>
<div class="sloka" id="123_sloka51"> <a href="123.htm#123_sloka51">51 </a> <br>tato vitatadhanvānaṃ droṇas taṃ kurunandanam<br>sa muhūrtād uvācedaṃ vacanaṃ bharatarṣabha</div>
<div class="sloka" id="123_sloka52"> <a href="123.htm#123_sloka52">52 </a> <br>paśyasy enaṃ drumāgrasthaṃ bhāsaṃ naravarātmaja<br>paśyāmīty evam ācāryaṃ pratyuvāca yudhiṣṭhiraḥ</div>
<div class="sloka" id="123_sloka53"> <a href="123.htm#123_sloka53">53 </a> <br>sa muhūrtād iva punar droṇas taṃ pratyabhāṣata<br>atha vṛkṣam imaṃ māṃ vā bhrātṝn vāpi prapaśyasi</div>
<div class="sloka" id="123_sloka54"> <a href="123.htm#123_sloka54">54 </a> <br>tam uvāca sa kaunteyaḥ paśyāmy enaṃ vanaspatim<br>bhavantaṃ ca tathā bhrātṝn bhāsaṃ ceti punaḥ punaḥ</div>
<div class="sloka" id="123_sloka55"> <a href="123.htm#123_sloka55">55 </a> <br>tam uvācāpasarpeti droṇo 'prīta manā iva<br>naitac chakyaṃ tvayā veddhuṃ lakṣyam ity eva kutsayan</div>
<div class="sloka" id="123_sloka56"> <a href="123.htm#123_sloka56">56 </a> <br>tato duryodhanādīṃs tān dhārtarāṣṭrān mahāyaśāḥ<br>tenaiva kramayogena jijñāsuḥ paryapṛcchata</div>
<div class="sloka" id="123_sloka57"> <a href="123.htm#123_sloka57">57 </a> <br>anyāṃś ca śiṣyān bhīmādīn rājñaś caivānya deśajān<br>tathā ca sarve sarvaṃ tat paśyāma iti kutsitāḥ</div>
<div class="sloka" id="123_sloka58"> <a href="123.htm#123_sloka58">58 </a> <br>tato dhanaṃjayaṃ droṇaḥ smayamāno 'bhyabhāṣata<br>tvayedānīṃ prahartavyam etal lakṣyaṃ niśamyatām</div>
<div class="sloka" id="123_sloka59"> <a href="123.htm#123_sloka59">59 </a> <br>madvākyasamakālaṃ te moktavyo 'tra bhavec charaḥ<br>vitatya kārmukaṃ putra tiṣṭha tāvan muhūrtakam</div>
<div class="sloka" id="123_sloka60"> <a href="123.htm#123_sloka60">60 </a> <br>evam uktaḥ savyasācī maṇḍalīkṛtakārmukaḥ<br>tasthau lakṣyaṃ samuddiśyā guruvākyapracoditaḥ</div>
<div class="sloka" id="123_sloka61"> <a href="123.htm#123_sloka61">61 </a> <br>muhūrtād iva taṃ droṇas tathaiva samabhāṣata<br>paśyasy enaṃ sthitaṃ bhāsaṃ drumaṃ mām api vety uta</div>
<div class="sloka" id="123_sloka62"> <a href="123.htm#123_sloka62">62 </a> <br>paśyāmy enaṃ bhāsam iti droṇaṃ pārtho 'bhyabhāṣata<br>na tu vṛkṣaṃ bhavantaṃ vā paśyāmīti ca bhārata</div>
<div class="sloka" id="123_sloka63"> <a href="123.htm#123_sloka63">63 </a> <br>tataḥ prītamanā droṇo muhūrtād iva taṃ punaḥ<br>pratyabhāṣata durdharṣaḥ pāṇḍavānāṃ ratharṣabham</div>
<div class="sloka" id="123_sloka64"> <a href="123.htm#123_sloka64">64 </a> <br>bhāsaṃ paśyasi yady enaṃ tathā brūhi punar vacaḥ<br>śiraḥ paśyāmi bhāsasya na gātram iti so 'bravīt</div>
<div class="sloka" id="123_sloka65"> <a href="123.htm#123_sloka65">65 </a> <br>arjunenaivam uktas tu droṇo hṛṣṭatanū ruhaḥ<br>muñcasvety abravīt pārthaṃ sa mumocāvicārayan</div>
<div class="sloka" id="123_sloka66"> <a href="123.htm#123_sloka66">66 </a> <br>tatas tasya nagasthasya kṣureṇa niśitena ha<br>śira utkṛtya tarasā pātayām āsa pāṇḍavaḥ</div>
<div class="sloka" id="123_sloka67"> <a href="123.htm#123_sloka67">67 </a> <br>tasmin karmaṇi saṃsiddhe paryaśvajata phalgunam<br>mene ca drupadaṃ saṃkhye sānubandhaṃ parājitam</div>
<div class="sloka" id="123_sloka68"> <a href="123.htm#123_sloka68">68 </a> <br>kasya cit tv atha kālasya saśiṣyo 'ṅgirasāṃ varaḥ<br>jagāma gaṅgām abhito majjituṃ bharatarṣabha</div>
<div class="sloka" id="123_sloka69"> <a href="123.htm#123_sloka69">69 </a> <br>avagāḍham atho droṇaṃ salile salile caraḥ<br>grāho jagrāha balavāñ jaṅghānte kālacoditaḥ</div>
<div class="sloka" id="123_sloka70"> <a href="123.htm#123_sloka70">70 </a> <br>sa samartho 'pi mokṣāya śiṣyān sarvān acodayat<br>grāhaṃ hatvā mokṣayadhvaṃ mām iti tvarayann iva</div>
<div class="sloka" id="123_sloka71"> <a href="123.htm#123_sloka71">71 </a> <br>tad vākyasamakālaṃ tu bībhatsur niśitaiḥ śaraiḥ<br>āvāpaiḥ pañcabhir grāhaṃ magnam ambhasy atāḍayat<br>itare tu visaṃmūḍhās tatra tatra prapedire</div>
<div class="sloka" id="123_sloka72"> <a href="123.htm#123_sloka72">72 </a> <br>taṃ ca dṛṣṭvā kriyopetaṃ droṇo 'manyāta pāṇḍavam<br>viśiṣṭaṃ sarvaśiṣyebhyaḥ prītimāṃś cābhavat tadā</div>
<div class="sloka" id="123_sloka73"> <a href="123.htm#123_sloka73">73 </a> <br>sa pārtha bāṇair bahudhā khaṇḍaśaḥ parikalpitaḥ<br>grāhaḥ pañcatvam āpede jaṅghāṃ tyaktvā mahātmanaḥ</div>
<div class="sloka" id="123_sloka74"> <a href="123.htm#123_sloka74">74 </a> <br>athābravīn mahātmānaṃ bhāradvājo mahāratham<br>gṛhāṇedaṃ mahābāho viśiṣṭam atidurdharam<br>astraṃ brahmaśiro nāma saprayoga nivartanam</div>
<div class="sloka" id="123_sloka75"> <a href="123.htm#123_sloka75">75 </a> <br>na ca te mānuṣeṣv etat prayoktavyaṃ kathaṃ cana<br>jagad vinirdahed etad alpatejasi pātitam</div>
<div class="sloka" id="123_sloka76"> <a href="123.htm#123_sloka76">76 </a> <br>asāmānyam idaṃ tāta lokeṣv astraṃ nigadyate<br>tad dhārayethāḥ prayataḥ śṛṇu cedaṃ vaco mama</div>
<div class="sloka" id="123_sloka77"> <a href="123.htm#123_sloka77">77 </a> <br>bādhetāmānuṣaḥ śatrur yadā tvāṃ vīra kaś cana<br>tad vadhāya prayuñjīthās tadāstram idam āhave</div></body></html>