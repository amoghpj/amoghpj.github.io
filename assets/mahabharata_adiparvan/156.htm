<html><body><div class="sloka" id="156_sloka1"> <a href="156.htm#156_sloka1">1 </a> <br>[vai]<br>etac chrutvā tu kaunteyāḥ śalyaviddhā ivābhavan<br>sarve cāsvastha manaso babhūvus te mahārathāḥ<br>[वै] <br>एतच् छ्रुत्वा तु कुन्तेयाः शल्यविद्धा इवाभवन् <br>सर्वे चास्वस्थ मनसो बभूवुस् ते महारथाः </div>
<div class="sloka" id="156_sloka2"> <a href="156.htm#156_sloka2">2 </a> <br>tataḥ kuntīsutān dṛṣṭvā vibhrāntān gatacetasaḥ<br>yudhiṣṭhiram uvācedaṃ vacanaṃ satyavādinī<br>ततः कुन्तीसुतान् दृष्ट्वा विभ्रान्तान् गतचेतसः <br>युधिष्ठिरम् उवाचेदं वचनं सत्यवादिनी </div>
<div class="sloka" id="156_sloka3"> <a href="156.htm#156_sloka3">3 </a> <br>cirarātroṣitāḥ smeha brāhmaṇasya niveśane<br>ramamāṇāḥ pure ramye labdhabhaikṣā yudhiṣṭhira<br>चिररात्रोषिताः स्मेह ब्राह्मणस्य निवेशने <br>रममाणाः पुरे रम्ये लब्धभैक्षा युधिष्ठिर </div>
<div class="sloka" id="156_sloka4"> <a href="156.htm#156_sloka4">4 </a> <br>yānīha ramaṇīyāni vanāny upavanāni ca<br>sarvāṇi tāni dṛṣṭāni punaḥ punar ariṃdama<br>यानीह रमणीयानि वनान्य् उपवनानि च <br>सर्वाणि तानि दृष्टानि पुनः पुनर् अरिंदम </div>
<div class="sloka" id="156_sloka5"> <a href="156.htm#156_sloka5">5 </a> <br>punar dṛṣṭāni tāny eva prīṇayanti na nas tathā<br>bhaikṣaṃ ca na tathā vīra labhyate kurunandana<br>पुनर् दृष्टानि तान्य् एव प्रीणयन्ति न नस् तथा <br>भैक्षं च न तथा वीर लभ्यते कुरुनन्दन </div>
<div class="sloka" id="156_sloka6"> <a href="156.htm#156_sloka6">6 </a> <br>te vayaṃ sādhu pāñcālān gacchāma yadi manyase<br>apūrva darśanaṃ tāta ramaṇīyaṃ bhaviṣyati<br>ते वयं साधु पाञ्चालान् गच्छाम यदि मन्यसे <br>अपूर्व दर्शनं तात रमणीयं भविष्यति </div>
<div class="sloka" id="156_sloka7"> <a href="156.htm#156_sloka7">7 </a> <br>subhikṣāś caiva pāñcālāḥ śrūyante śatrukarśana<br>yajñasenaś ca rājāsau brahmaṇya iti śuśrumaḥ<br>सुभिक्षाश् चैव पाञ्चालाः श्रूयन्ते शत्रुकर्शन <br>यज्ञसेनश् च राजासु ब्रह्मण्य इति शुश्रुमः </div>
<div class="sloka" id="156_sloka8"> <a href="156.htm#156_sloka8">8 </a> <br>ekatra ciravāso hi kṣamo na ca mato mama<br>te tatra sādhu gacchāmo yadi tvaṃ putra manyase<br>एकत्र चिरवासो हि क्षमो न च मतो मम <br>ते तत्र साधु गच्छामो यदि त्वं पुत्र मन्यसे </div>
<div class="sloka" id="156_sloka9"> <a href="156.htm#156_sloka9">9 </a> <br>[y]<br>bhavatyā yan mataṃ kāryaṃ tad asmākaṃ paraṃ hitam<br>anujāṃs tu na jānāmi gaccheyur neti vā punaḥ<br>[य्] <br>भवत्या यन् मतं कार्यं तद् अस्माकं परं हितम् <br>अनुजांस् तु न जानामि गच्छेयुर् नेति वा पुनः </div>
<div class="sloka" id="156_sloka10"> <a href="156.htm#156_sloka10">10 </a> <br>[vai]<br>tataḥ kuntī bhīmasenam arjunaṃ yamajau tathā<br>uvāca gamanaṃ te ca tathety evābruvaṃs tadā<br>[वै] <br>ततः कुन्ती भीमसेनम् अर्जुनं यमजु तथा <br>उवाच गमनं ते च तथेत्य् एवाब्रुवंस् तदा </div></body></html>