<html><body><div class="sloka" id="156_sloka1"> <a href="156.htm#156_sloka1">1 </a> <br>[vai]<br>etac chrutvā tu kaunteyāḥ śalyaviddhā ivābhavan<br>sarve cāsvastha manaso babhūvus te mahārathāḥ</div>
<div class="sloka" id="156_sloka2"> <a href="156.htm#156_sloka2">2 </a> <br>tataḥ kuntīsutān dṛṣṭvā vibhrāntān gatacetasaḥ<br>yudhiṣṭhiram uvācedaṃ vacanaṃ satyavādinī</div>
<div class="sloka" id="156_sloka3"> <a href="156.htm#156_sloka3">3 </a> <br>cirarātroṣitāḥ smeha brāhmaṇasya niveśane<br>ramamāṇāḥ pure ramye labdhabhaikṣā yudhiṣṭhira</div>
<div class="sloka" id="156_sloka4"> <a href="156.htm#156_sloka4">4 </a> <br>yānīha ramaṇīyāni vanāny upavanāni ca<br>sarvāṇi tāni dṛṣṭāni punaḥ punar ariṃdama</div>
<div class="sloka" id="156_sloka5"> <a href="156.htm#156_sloka5">5 </a> <br>punar dṛṣṭāni tāny eva prīṇayanti na nas tathā<br>bhaikṣaṃ ca na tathā vīra labhyate kurunandana</div>
<div class="sloka" id="156_sloka6"> <a href="156.htm#156_sloka6">6 </a> <br>te vayaṃ sādhu pāñcālān gacchāma yadi manyase<br>apūrva darśanaṃ tāta ramaṇīyaṃ bhaviṣyati</div>
<div class="sloka" id="156_sloka7"> <a href="156.htm#156_sloka7">7 </a> <br>subhikṣāś caiva pāñcālāḥ śrūyante śatrukarśana<br>yajñasenaś ca rājāsau brahmaṇya iti śuśrumaḥ</div>
<div class="sloka" id="156_sloka8"> <a href="156.htm#156_sloka8">8 </a> <br>ekatra ciravāso hi kṣamo na ca mato mama<br>te tatra sādhu gacchāmo yadi tvaṃ putra manyase</div>
<div class="sloka" id="156_sloka9"> <a href="156.htm#156_sloka9">9 </a> <br>[y]<br>bhavatyā yan mataṃ kāryaṃ tad asmākaṃ paraṃ hitam<br>anujāṃs tu na jānāmi gaccheyur neti vā punaḥ</div>
<div class="sloka" id="156_sloka10"> <a href="156.htm#156_sloka10">10 </a> <br>[vai]<br>tataḥ kuntī bhīmasenam arjunaṃ yamajau tathā<br>uvāca gamanaṃ te ca tathety evābruvaṃs tadā</div></body></html>