<html><body><div class="sloka" id="113_sloka1"> <a href="113.htm#113_sloka1">1 </a> <br>[v]<br>evam uktas tayā rājā tāṃ devīṃ punar abravīt<br>dharmavid dharmasaṃyuktam idaṃ vacanam uttamam</div>
<div class="sloka" id="113_sloka2"> <a href="113.htm#113_sloka2">2 </a> <br>evam etat purā kunti vyuṣitāśvaś cakāra ha<br>yathā tvayoktaṃ kalyāṇi sa hy āsīd amaropamaḥ</div>
<div class="sloka" id="113_sloka3"> <a href="113.htm#113_sloka3">3 </a> <br>atha tv imaṃ pravakṣyāmi dharmaṃ tv etaṃ nibodha me<br>purāṇam ṛṣibhir dṛṣṭaṃ dharmavidbhir mahātmabhiḥ</div>
<div class="sloka" id="113_sloka4"> <a href="113.htm#113_sloka4">4 </a> <br>anāvṛtāḥ kila purā striya āsan varānane<br>kāmacāravihāriṇyaḥ svatantrāś cārulocane</div>
<div class="sloka" id="113_sloka5"> <a href="113.htm#113_sloka5">5 </a> <br>tāsāṃ vyuccaramāṇānāṃ kaumārāt subhage patīn<br>nādharmo 'bhūd varārohe sa hi dharmaḥ purābhavat</div>
<div class="sloka" id="113_sloka6"> <a href="113.htm#113_sloka6">6 </a> <br>taṃ caiva dharmaṃ paurāṇaṃ tiryagyonigatāḥ prajāḥ<br>adyāpy anuvidhīyante kāmadveṣavivarjitāḥ<br>purāṇadṛṣṭo dharmo 'yaṃ pūjyate ca maharṣibhiḥ</div>
<div class="sloka" id="113_sloka7"> <a href="113.htm#113_sloka7">7 </a> <br>uttareṣu ca rambhoru kuruṣv adyāpi vartate<br>strīṇām anugraha karaḥ sa hi dharmaḥ sanātanaḥ</div>
<div class="sloka" id="113_sloka8"> <a href="113.htm#113_sloka8">8 </a> <br>asmiṃs tu loke nacirān maryādeyaṃ śucismite<br>sthāpitā yena yasmāc ca tan me vistarataḥ śṛṇu</div>
<div class="sloka" id="113_sloka9"> <a href="113.htm#113_sloka9">9 </a> <br>babhūvoddālako nāma maharṣir iti naḥ śrutam<br>śvetaketur iti khyātaḥ putras tasyābhavan muniḥ</div>
<div class="sloka" id="113_sloka10"> <a href="113.htm#113_sloka10">10 </a> <br>maryādeyaṃ kṛtā tena mānuṣeṣv iti naḥ śrutam<br>kopāt kamalapatrākṣi yadarthaṃ tan nibodha me</div>
<div class="sloka" id="113_sloka11"> <a href="113.htm#113_sloka11">11 </a> <br>śvetaketoḥ kila purā samakṣaṃ mātaraṃ pituḥ<br>jagrāha brāhmaṇaḥ pāṇau gacchāva iti cābravīt</div>
<div class="sloka" id="113_sloka12"> <a href="113.htm#113_sloka12">12 </a> <br>ṛṣiputras tataḥ kopaṃ cakārāmarṣitas tadā<br>mātaraṃ tāṃ tathā dṛṣṭvā nīyamānāṃ balād iva</div>
<div class="sloka" id="113_sloka13"> <a href="113.htm#113_sloka13">13 </a> <br>kruddhaṃ taṃ tu pitā dṛṣṭvā śvetaketum uvāca ha<br>mā tāta kopaṃ kārṣīs tvam eṣa dharmaḥ sanātanaḥ</div>
<div class="sloka" id="113_sloka14"> <a href="113.htm#113_sloka14">14 </a> <br>anāvṛtā hi sarveṣāṃ varṇānām aṅganā bhuvi<br>yathā gāvaḥ sthitās tāta sve sve varṇe tathā prajāḥ</div>
<div class="sloka" id="113_sloka15"> <a href="113.htm#113_sloka15">15 </a> <br>ṛṣiputro 'tha taṃ dharmaṃ śvetaketur na cakṣame<br>cakāra caiva maryādām imāṃ strīpuṃsayor bhuvi</div>
<div class="sloka" id="113_sloka16"> <a href="113.htm#113_sloka16">16 </a> <br>mānuṣeṣu mahābhāge na tv evānyeṣu jantuṣu<br>tadā prabhṛti maryādā sthiteyam iti naḥ śrutam</div>
<div class="sloka" id="113_sloka17"> <a href="113.htm#113_sloka17">17 </a> <br>vyuccarantyāḥ patiṃ nāryā adya prabhṛti pātakam<br>bhrūṇa hatyā kṛtaṃ pāpaṃ bhaviṣyaty asukhāvaham</div>
<div class="sloka" id="113_sloka18"> <a href="113.htm#113_sloka18">18 </a> <br>bhāryāṃ tathā vyuccarataḥ kaumārīṃ brahmacāriṇīm<br>pativratām etad eva bhavitā pātakaṃ bhuvi</div>
<div class="sloka" id="113_sloka19"> <a href="113.htm#113_sloka19">19 </a> <br>patyā niyuktā yā caiva patny apatyārtham eva ca<br>na kariṣyati tasyāś ca bhaviṣyaty etad eva hi</div>
<div class="sloka" id="113_sloka20"> <a href="113.htm#113_sloka20">20 </a> <br>iti tena purā bhīru maryādā sthāpitā balāt<br>uddālakasya putreṇa dharmyā vai śvetaketunā</div>
<div class="sloka" id="113_sloka21"> <a href="113.htm#113_sloka21">21 </a> <br>saudāsena ca rambhoru niyuktāpatya janmani<br>madayantī jagāmarṣiṃ vasiṣṭham iti naḥ śrutam</div>
<div class="sloka" id="113_sloka22"> <a href="113.htm#113_sloka22">22 </a> <br>tasmāl lebhe ca sā putram aśmakaṃ nāma bhāminī<br>bhāryā kalmāṣapādasya bhartuḥ priyacikīrṣatā</div>
<div class="sloka" id="113_sloka23"> <a href="113.htm#113_sloka23">23 </a> <br>asmākam api te janma viditaṃ kamalekṣaṇe<br>kṛṣṇadvaipāyanād bhīru kurūṇāṃ vaṃśavṛddhaye</div>
<div class="sloka" id="113_sloka24"> <a href="113.htm#113_sloka24">24 </a> <br>ata etāni sarvāṇi kāraṇāni samīkṣya vai<br>mamaitad vacanaṃ dharmyaṃ kartum arhasy anindite</div>
<div class="sloka" id="113_sloka25"> <a href="113.htm#113_sloka25">25 </a> <br>ṛtāv ṛtau rājaputri striyā bhartā yatavrate<br>nātivartavya ity evaṃ dharmaṃ dharmavido viduḥ</div>
<div class="sloka" id="113_sloka26"> <a href="113.htm#113_sloka26">26 </a> <br>śeṣeṣv anyeṣu kāleṣu svātantryaṃ strī kilārhati<br>dharmam etaṃ janāḥ santaḥ purāṇaṃ paricakṣate</div>
<div class="sloka" id="113_sloka27"> <a href="113.htm#113_sloka27">27 </a> <br>bhartā bhāryāṃ rājaputri dharmyaṃ vādharmyam eva vā<br>yad brūyāt tat tathā kāryam iti dharmavido viduḥ</div>
<div class="sloka" id="113_sloka28"> <a href="113.htm#113_sloka28">28 </a> <br>viśeṣataḥ putragṛddhī hīnaḥ prajananāt svayam<br>yathāham anavadyāṅgi putradarśanalālasaḥ</div>
<div class="sloka" id="113_sloka29"> <a href="113.htm#113_sloka29">29 </a> <br>tathā raktāṅguli talaḥ padmapatra nibhaḥ śubhe<br>prasādārthaṃ mayā te 'yaṃ śirasy abhyudyato 'ñjaliḥ</div>
<div class="sloka" id="113_sloka30"> <a href="113.htm#113_sloka30">30 </a> <br>manniyogāt sukeśānte dvijātes tapasādhikāt<br>putrān guṇasamāyuktān utpādayitum arhasi<br>tvatkṛte 'haṃ pṛthuśroṇigaccheyaṃ putriṇāṃ gatim</div>
<div class="sloka" id="113_sloka31"> <a href="113.htm#113_sloka31">31 </a> <br>evam uktā tataḥ kuntī pāṇḍuṃ parapuraṃjayam<br>pratyuvāca varārohā bhartuḥ priyahite ratā</div>
<div class="sloka" id="113_sloka32"> <a href="113.htm#113_sloka32">32 </a> <br>pitṛveśmany ahaṃ bālā niyuktātithi pūjane<br>ugraṃ paryacaraṃ tatra brāhmaṇaṃ saṃśitavratam</div>
<div class="sloka" id="113_sloka33"> <a href="113.htm#113_sloka33">33 </a> <br>nigūḍha niścayaṃ dharme yaṃ taṃ durvāsasaṃ viduḥ<br>tam ahaṃ saṃśitātmānaṃ sarvayajñair atoṣayam</div>
<div class="sloka" id="113_sloka34"> <a href="113.htm#113_sloka34">34 </a> <br>sa me 'bhicāra saṃyuktam ācaṣṭa bhagavān varam<br>mantragrāmaṃ ca me prādād abravīc caiva mām idam</div>
<div class="sloka" id="113_sloka35"> <a href="113.htm#113_sloka35">35 </a> <br>yaṃ yaṃ devaṃ tvam etena mantreṇāvāhayiṣyasi<br>akāmo vā sakāmo vā sa te vaśam upaiṣyati</div>
<div class="sloka" id="113_sloka36"> <a href="113.htm#113_sloka36">36 </a> <br>ity uktāhaṃ tadā tena pitṛveśmani bhārata<br>brāhmaṇena vacas tathyaṃ tasya kālo 'yam āgataḥ</div>
<div class="sloka" id="113_sloka37"> <a href="113.htm#113_sloka37">37 </a> <br>anujñātā tvayā devam āhvayeyam ahaṃ nṛpa<br>tena mantreṇa rājarṣe yathā syān nau prajā vibho</div>
<div class="sloka" id="113_sloka38"> <a href="113.htm#113_sloka38">38 </a> <br>āvāhayāmi kaṃ devaṃ brūhi tattvavidāṃ vara<br>tvatto 'nujñā pratīkṣāṃ māṃ viddhy asmin karmaṇi sthitām</div>
<div class="sloka" id="113_sloka39"> <a href="113.htm#113_sloka39">39 </a> <br>[p]<br>adyaiva tvaṃ varārohe prayatasva yathāvidhi<br>dharmam āvāhaya śubhe sa hi deveṣu puṇyabhāk</div>
<div class="sloka" id="113_sloka40"> <a href="113.htm#113_sloka40">40 </a> <br>adharmeṇa na no dharmaḥ saṃyujyeta kathaṃ cana<br>lokaś cāyaṃ varārohe dharmo 'yam iti maṃsyate</div>
<div class="sloka" id="113_sloka41"> <a href="113.htm#113_sloka41">41 </a> <br>dhārmikaś ca kurūṇāṃ sa bhaviṣyati na saṃśayaḥ<br>dattasyāpi ca dharmeṇa nādharme raṃsyate manaḥ</div>
<div class="sloka" id="113_sloka42"> <a href="113.htm#113_sloka42">42 </a> <br>tasmād dharmaṃ puraskṛtya niyatā tvaṃ śucismite<br>upacārābhicārābhyāṃ dharmam ārādhayasva vai</div></body></html>