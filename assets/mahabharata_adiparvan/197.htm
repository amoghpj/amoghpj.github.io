<html><body><div class="sloka" id="197_sloka1"> <a href="197.htm#197_sloka1">1 </a> <br>[vidura]<br>rājan niḥsaṃśayaṃ śreyo vācyas tvam asi bāndhavaiḥ<br>na tv aśuśrūṣamāṇeṣu vākyaṃ saṃpratitiṣṭhati</div>
<div class="sloka" id="197_sloka2"> <a href="197.htm#197_sloka2">2 </a> <br>hitaṃ hi tava tad vākyam uktavān kurusattamaḥ<br>bhīṣmaḥ śāṃtanavo rājan pratigṛhṇāsi tan na ca</div>
<div class="sloka" id="197_sloka3"> <a href="197.htm#197_sloka3">3 </a> <br>tathā droṇena bahudhā bhāṣitaṃ hitam uttamam<br>tac ca rādhā sutaḥ karṇo manyate na hitaṃ tava</div>
<div class="sloka" id="197_sloka4"> <a href="197.htm#197_sloka4">4 </a> <br>cintayaṃś ca na paśyāmi rājaṃs tava suhṛttamam<br>ābhyāṃ puruṣasiṃhābhyāṃ yo vā syāt prajñayādhikaḥ</div>
<div class="sloka" id="197_sloka5"> <a href="197.htm#197_sloka5">5 </a> <br>imau hi vṛddhau vayasā prajñayā ca śrutena ca<br>samau ca tvayi rājendra teṣu pāṇḍusuteṣu ca</div>
<div class="sloka" id="197_sloka6"> <a href="197.htm#197_sloka6">6 </a> <br>dharme cānavamau rājan satyatāyāṃ ca bhārata<br>rāmād dāśaratheś caiva gayāc caiva na saṃśayaḥ</div>
<div class="sloka" id="197_sloka7"> <a href="197.htm#197_sloka7">7 </a> <br>na coktavantāv aśreyaḥ purastād api kiṃ cana<br>na cāpy apakṛtaṃ kiṃ cid anayor lakṣyate tvayi</div>
<div class="sloka" id="197_sloka8"> <a href="197.htm#197_sloka8">8 </a> <br>tāv imau puruṣavyāghrāv anāgasi nṛpa tvayi<br>na mantrayetāṃ tvac chreyaḥ kathaṃ satyaparākramau</div>
<div class="sloka" id="197_sloka9"> <a href="197.htm#197_sloka9">9 </a> <br>prajñāvantau naraśreṣṭhāv asmiṁl loke narādhipa<br>tvannimittam ato nemau kiṃ cij jihmaṃ vadiṣyataḥ<br>iti me naiṣṭhikī buddhir vartate kurunandana</div>
<div class="sloka" id="197_sloka10"> <a href="197.htm#197_sloka10">10 </a> <br>na cārthahetor dharmajñau vakṣyataḥ pakṣasaṃśritam<br>etad dhi paramaṃ śreyo menāte tava bhārata</div>
<div class="sloka" id="197_sloka11"> <a href="197.htm#197_sloka11">11 </a> <br>duryodhanaprabhṛtayaḥ putrā rājan yathā tava<br>tathaiva pāṇḍaveyās te putrā rājan na saṃśayaḥ</div>
<div class="sloka" id="197_sloka12"> <a href="197.htm#197_sloka12">12 </a> <br>teṣu ced ahitaṃ kiṃ cin mantrayeyur abuddhitaḥ<br>mantriṇas te na te śreyaḥ prapaśyanti viśeṣataḥ</div>
<div class="sloka" id="197_sloka13"> <a href="197.htm#197_sloka13">13 </a> <br>atha te hṛdayaṃ rājan viśeṣas teṣu vartate<br>antarasthaṃ vivṛṇvānāḥ śreyaḥ kuryur na te dhruvam</div>
<div class="sloka" id="197_sloka14"> <a href="197.htm#197_sloka14">14 </a> <br>etadartham imau rājan mahātmānau mahādyutī<br>nocatur vivṛtaṃ kiṃ cin na hy eṣa tava niścayaḥ</div>
<div class="sloka" id="197_sloka15"> <a href="197.htm#197_sloka15">15 </a> <br>yac cāpy aśakyatāṃ teṣām āhatuḥ puruṣarṣabhau<br>tat tathā puruṣavyāghra tava tad bhadram astu te</div>
<div class="sloka" id="197_sloka16"> <a href="197.htm#197_sloka16">16 </a> <br>kathaṃ hi pāṇḍavaḥ śrīmān savyasācī paraṃtapaḥ<br>śakyo vijetuṃ saṃgrāme rājan maghavatā api</div>
<div class="sloka" id="197_sloka17"> <a href="197.htm#197_sloka17">17 </a> <br>bhīmaseno mahābāhur nāgāyuta balo mahān<br>kathaṃ hi yudhi śakyeta vijetum amarair api</div>
<div class="sloka" id="197_sloka18"> <a href="197.htm#197_sloka18">18 </a> <br>tathaiva kṛtinau yuddhe yamau yama sutāv iva<br>kathaṃ viṣahituṃ śakyau raṇe jīvitum icchatā</div>
<div class="sloka" id="197_sloka19"> <a href="197.htm#197_sloka19">19 </a> <br>yasmin dhṛtir anukrośaḥ kṣamā satyaṃ parākramaḥ<br>nityāni pāṇḍavaśreṣṭhe sa jīyeta kathaṃ raṇe</div>
<div class="sloka" id="197_sloka20"> <a href="197.htm#197_sloka20">20 </a> <br>yeṣāṃ pakṣadharo rāmo yeṣāṃ mantrī janārdanaḥ<br>kiṃ nu tair ajitaṃ saṃkhye yeṣāṃ pakṣe ca sātyakiḥ</div>
<div class="sloka" id="197_sloka21"> <a href="197.htm#197_sloka21">21 </a> <br>drupadaḥ śvaśuro yeṣāṃ yeṣāṃ śyālāś ca pārṣatāḥ<br>dhṛṣṭadyumnamukhā vīrā bhrātaro drupadātmajāḥ</div>
<div class="sloka" id="197_sloka22"> <a href="197.htm#197_sloka22">22 </a> <br>so 'śakyatāṃ ca vijñāya teṣām agreṇa bhārata<br>dāyādyatāṃ ca dharmeṇa samyak teṣu samācara</div>
<div class="sloka" id="197_sloka23"> <a href="197.htm#197_sloka23">23 </a> <br>idaṃ nirdagdham ayaśaḥ purocana kṛtaṃ mahat<br>teṣām anugraheṇādya rājan prakṣālayātmanaḥ</div>
<div class="sloka" id="197_sloka24"> <a href="197.htm#197_sloka24">24 </a> <br>drupado 'pi mahān rājā kṛtavairaś ca naḥ purā<br>tasya saṃgrahaṇaṃ rājan svapakṣasya vivardhanam</div>
<div class="sloka" id="197_sloka25"> <a href="197.htm#197_sloka25">25 </a> <br>balavantaś ca dāśārhā bahavaś ca viśāṃ pate<br>yataḥ kṛṣṇas tatas te syur yataḥ kṛṣṇas tato jayaḥ</div>
<div class="sloka" id="197_sloka26"> <a href="197.htm#197_sloka26">26 </a> <br>yac ca sāmnaiva śakyeta kāryaṃ sādhayituṃ nṛpa<br>ko daivaśaptas tat kārtuṃ vigraheṇa samācaret</div>
<div class="sloka" id="197_sloka27"> <a href="197.htm#197_sloka27">27 </a> <br>śrutvā ca jīvataḥ pārthān paurajānapado janaḥ<br>balavad darśane gṛdhnus teṣāṃ rājan kuru priyam</div>
<div class="sloka" id="197_sloka28"> <a href="197.htm#197_sloka28">28 </a> <br>duryodhanaś ca karṇaś ca śakuniś cāpi saubalaḥ<br>adharmayuktā duṣprajñā bālā maiṣāṃ vacaḥ kṛthāḥ</div></body></html>