<html><body><div class="sloka" id="160_sloka1"> <a href="160.htm#160_sloka1">1 </a> <br>[ārh]<br>tāpatya iti yad vākyam uktavān asi mām iha<br>tad ahaṃ jñātum icchāmi tāpatyārtha viniścayam</div>
<div class="sloka" id="160_sloka2"> <a href="160.htm#160_sloka2">2 </a> <br>tapatī nāma kā caiṣā tāpatyā yatkṛte vayam<br>kaunteyā hi vayaṃ sādho tattvam icchāmi veditum</div>
<div class="sloka" id="160_sloka3"> <a href="160.htm#160_sloka3">3 </a> <br>[vai]<br>evam uktaḥ sa gandharvaḥ kuntīputraṃ dhanaṃjayam<br>viśrutāṃ triṣu lokeṣu śrāvayām āsa vai kathām</div>
<div class="sloka" id="160_sloka4"> <a href="160.htm#160_sloka4">4 </a> <br>[g]<br>hanta te kathayiṣyāmi kathām etāṃ manoramām<br>yathāvad akhilāṃ pārtha dharmyāṃ dharmabhṛtāṃ vara</div>
<div class="sloka" id="160_sloka5"> <a href="160.htm#160_sloka5">5 </a> <br>uktavān asmi yena tvāṃ tāpatya iti yad vacaḥ<br>tat te 'haṃ kathyayiṣyāmi śṛṇuṣvaika manā mama</div>
<div class="sloka" id="160_sloka6"> <a href="160.htm#160_sloka6">6 </a> <br>ya eṣa divi dhiṣṇyena nākaṃ vyāpnoti tejasā<br>etasya tapatī nāma babhūvāsadṛśī sutā</div>
<div class="sloka" id="160_sloka7"> <a href="160.htm#160_sloka7">7 </a> <br>vivasvato vai kaunteya sāvitry avarajā vibho<br>viśrutā triṣu lokeṣu tapatī tapasā yutā</div>
<div class="sloka" id="160_sloka8"> <a href="160.htm#160_sloka8">8 </a> <br>na devī nāsurī caiva na yakṣī na ca rākṣasī<br>nāpsarā na ca gandharvī tathārūpeṇa kā cana</div>
<div class="sloka" id="160_sloka9"> <a href="160.htm#160_sloka9">9 </a> <br>suvibhaktānavadyāṅgī svasitāyata locanā<br>svācārā caiva sādhvī ca suveṣā caiva bhāminī</div>
<div class="sloka" id="160_sloka10"> <a href="160.htm#160_sloka10">10 </a> <br>na tasyāḥ sadṛśaṃ kaṃ cit triṣu lokeṣu bhārata<br>bhartāraṃ savitā mene rūpaśīlakulaśrutaiḥ</div>
<div class="sloka" id="160_sloka11"> <a href="160.htm#160_sloka11">11 </a> <br>saṃprāptayauvanāṃ paśyan deyāṃ duhitaraṃ tu tām<br>nopalebhe tataḥ śāntiṃ saṃpradānaṃ vicintayan</div>
<div class="sloka" id="160_sloka12"> <a href="160.htm#160_sloka12">12 </a> <br>artharkṣa putraḥ kaunteya kurūṇām ṛṣabho balī<br>sūryam ārādhayām āsa nṛpaḥ saṃvaraṇaḥ sadā</div>
<div class="sloka" id="160_sloka13"> <a href="160.htm#160_sloka13">13 </a> <br>arghya mālyopahāraiś ca śaśvac ca nṛpatir yataḥ<br>niyamair upavāsaiś ca tapobhir vividhair api</div>
<div class="sloka" id="160_sloka14"> <a href="160.htm#160_sloka14">14 </a> <br>śuśrūṣur anahaṃvādī śuciḥ pauravanandanāḥ<br>aṃśumantaṃ samudyantaṃ pūjayām āsa bhaktimān</div>
<div class="sloka" id="160_sloka15"> <a href="160.htm#160_sloka15">15 </a> <br>tataḥ kṛtajñaṃ dharmajñaṃ rūpeṇāsadṛśaṃ bhuvi<br>tapatyāḥ sadṛśaṃ mene sūryaḥ saṃvaraṇaṃ patim</div>
<div class="sloka" id="160_sloka16"> <a href="160.htm#160_sloka16">16 </a> <br>dātum aicchat tataḥ kanyāṃ tasmai saṃvaraṇāya tām<br>nṛpottamāya kauravya viśrutābhijanāya vai</div>
<div class="sloka" id="160_sloka17"> <a href="160.htm#160_sloka17">17 </a> <br>yathā hi divi dīptāṃśuḥ prabhāsayati tejasā<br>tathā bhuvi mahīpālo dīptyā saṃvaraṇo 'bhavat</div>
<div class="sloka" id="160_sloka18"> <a href="160.htm#160_sloka18">18 </a> <br>yathārjayanti cādityam udyantaṃ brahmavādinaḥ<br>tathā saṃvaraṇaṃ pārtha brāhmaṇāvarajāḥ prajāḥ</div>
<div class="sloka" id="160_sloka19"> <a href="160.htm#160_sloka19">19 </a> <br>sa somam ati kāntatvād ādityam ati tejasā<br>babhūva nṛpatiḥ śrīmān suhṛdāṃ durhṛdām api</div>
<div class="sloka" id="160_sloka20"> <a href="160.htm#160_sloka20">20 </a> <br>evaṃguṇasya nṛpates tathā vṛttasya kaurava<br>tasmai dātuṃ manaś cakre tapatīṃ tapanaḥ svayam</div>
<div class="sloka" id="160_sloka21"> <a href="160.htm#160_sloka21">21 </a> <br>sa kadā cid atho rājā śrīmān uru yaśā bhuvi<br>cacāra mṛgayāṃ pārtha parvatopavane kila</div>
<div class="sloka" id="160_sloka22"> <a href="160.htm#160_sloka22">22 </a> <br>carato mṛgayāṃ tasya kṣutpipāsā śramānvitaḥ<br>mamāra rājñaḥ kaunteya girāv apratimo hayaḥ</div>
<div class="sloka" id="160_sloka23"> <a href="160.htm#160_sloka23">23 </a> <br>sa mṛtāśvaś caran pārtha padbhyām eva girau nṛpaḥ<br>dadarśāsadṛśīṃ loke kanyām āyatalocanām</div>
<div class="sloka" id="160_sloka24"> <a href="160.htm#160_sloka24">24 </a> <br>sa eka ekām āsādya kanyāṃ tām arimardanaḥ<br>tasthau nṛpatiśārdūlaḥ paśyann avicalekṣaṇaḥ</div>
<div class="sloka" id="160_sloka25"> <a href="160.htm#160_sloka25">25 </a> <br>sa hi tāṃ tarkayām āsa rūpato nṛpatiḥ śriyam<br>punaḥ saṃtarkayām āsa raver bhraṣṭām iva prabhām</div>
<div class="sloka" id="160_sloka26"> <a href="160.htm#160_sloka26">26 </a> <br>giriprasthe tu sā yasmin sthitā svasita locanā<br>sa savṛkṣakṣupa lato hiraṇmaya ivābhavat</div>
<div class="sloka" id="160_sloka27"> <a href="160.htm#160_sloka27">27 </a> <br>avamene ca tāṃ dṛṣṭvā sarvaprāṇabhṛtāṃ vapuḥ<br>avāptaṃ cātmano mene sa rājā cakṣuṣaḥ phalam</div>
<div class="sloka" id="160_sloka28"> <a href="160.htm#160_sloka28">28 </a> <br>janmaprabhṛti yat kiṃ cid dṛṣṭavān sa mahīpatiḥ<br>rūpaṃ na sadṛśaṃ tasyās tarkayām āsa kiṃ cana</div>
<div class="sloka" id="160_sloka29"> <a href="160.htm#160_sloka29">29 </a> <br>tayā baddhamanaś cakṣuḥ pāśair guṇamayais tadā<br>na cacāla tato deśād bubudhe na ca kiṃ cana</div>
<div class="sloka" id="160_sloka30"> <a href="160.htm#160_sloka30">30 </a> <br>asyā nūnaṃ viśālākṣyāḥ sadevāsuramānuṣam<br>lokaṃ nirmathya dhātredaṃ rūpam āviṣkṛtaṃ kṛtam</div>
<div class="sloka" id="160_sloka31"> <a href="160.htm#160_sloka31">31 </a> <br>evaṃ sa tarkayām āsa rūpadraviṇa saṃpadā<br>kanyām asadṛśīṃ loke nṛpaḥ saṃvaraṇas tadā</div>
<div class="sloka" id="160_sloka32"> <a href="160.htm#160_sloka32">32 </a> <br>tāṃ ca dṛṣṭvaiva kalyāṇīṃ kalyāṇābhijano nṛpaḥ<br>jagāma manasā cintāṃ kāmamārgaṇa pīḍitaḥ</div>
<div class="sloka" id="160_sloka33"> <a href="160.htm#160_sloka33">33 </a> <br>dahyamānaḥ sa tīvreṇa nṛpatir manmathāgninā<br>apragalbhāṃ pragalbhaḥ sa tām uvāca yaśasvinīm</div>
<div class="sloka" id="160_sloka34"> <a href="160.htm#160_sloka34">34 </a> <br>kāsi kasyāsi rambhoru kimarthaṃ ceha tiṣṭhasi<br>kathaṃ ca nirjane 'raṇye carasy ekā śucismite</div>
<div class="sloka" id="160_sloka35"> <a href="160.htm#160_sloka35">35 </a> <br>tvaṃ hi sarvānavadyāṅgī sarvābharaṇabhūṣitā<br>vibhūṣaṇam ivaiteṣāṃ bhūṣaṇānām abhīpsitam</div>
<div class="sloka" id="160_sloka36"> <a href="160.htm#160_sloka36">36 </a> <br>na devīṃ nāsurīṃ caiva na yakṣīṃ na ca rākṣasīm<br>na ca bhogavatīṃ manye na gandharvī na mānuṣīm</div>
<div class="sloka" id="160_sloka37"> <a href="160.htm#160_sloka37">37 </a> <br>yā hi dṛṣṭā mayā kāś cic chrutā vāpi varāṅganāḥ<br>na tāsāṃ sadṛśīṃ manye tvām ahaṃ mattakāśini</div>
<div class="sloka" id="160_sloka38"> <a href="160.htm#160_sloka38">38 </a> <br>evaṃ tāṃ sa mahīpālo babhāṣe na tu sā tadā<br>kāmārtaṃ nirjane 'raṇye pratyabhāṣata kiṃ cana</div>
<div class="sloka" id="160_sloka39"> <a href="160.htm#160_sloka39">39 </a> <br>tato lālapyamānasya pārthivasyāyatekṣaṇā<br>saudāmanīva sābhreṣu tatraivāntaradhīyata</div>
<div class="sloka" id="160_sloka40"> <a href="160.htm#160_sloka40">40 </a> <br>tām anvicchan sa nṛpatiḥ paricakrāma tat tadā<br>vanaṃ vanaja patrākṣīṃ bhramann unmattavat tadā</div></body></html>