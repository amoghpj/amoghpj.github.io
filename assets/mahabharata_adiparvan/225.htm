<html><body><div class="sloka" id="225_sloka1"> <a href="225.htm#225_sloka1">1 </a> <br>[mandapāla]<br>yuṣmākaṃ parirakṣārthaṃ vijñapto jvalano mayā<br>agninā ca tathety evaṃ pūrvam eva pratiśrutam<br>[मन्दपाल] <br>युष्माकं परिरक्षार्थं विज्ञप्तो ज्वलनो मया <br>अग्निना च तथेत्य् एवं पूर्वम् एव प्रतिश्रुतम् </div>
<div class="sloka" id="225_sloka2"> <a href="225.htm#225_sloka2">2 </a> <br>agner vacanam ājñāya mātur dharmajñatāṃ ca vaḥ<br>yuṣmākaṃ ca paraṃ vīryaṃ nāhaṃ pūrvam ihāgataḥ<br>अग्नेर् वचनम् आज्ञाय मातुर् धर्मज्ञतां च वः <br>युष्माकं च परं वीर्यं नाहं पूर्वम् इहागतः </div>
<div class="sloka" id="225_sloka3"> <a href="225.htm#225_sloka3">3 </a> <br>na saṃtāpo hi vaḥ kāryaḥ putrakā maraṇaṃ prati<br>ṛṣīn veda hutāśo 'pi brahma tad viditaṃ ca vaḥ<br>न संतापो हि वः कार्यः पुत्रका मरणं प्रति <br>ऋषीन् वेद हुताशो 'पि ब्रह्म तद् विदितं च वः </div>
<div class="sloka" id="225_sloka4"> <a href="225.htm#225_sloka4">4 </a> <br>[vai]<br>evam āśvāsya putrān sa bharyāṃ cādāya bhārata<br>mandapālas tato deśād anyaṃ deśaṃ jagāma ha<br>[वै] <br>एवम् आश्वास्य पुत्रान् स भर्यां चादाय भारत <br>मन्दपालस् ततो देशाद् अन्यं देशं जगाम ह </div>
<div class="sloka" id="225_sloka5"> <a href="225.htm#225_sloka5">5 </a> <br>maghavān api tigmāṃśuḥ samiddhaṃ khāṇḍavaṃ vanam<br>dadāha saha kṛṣṇābhyāṃ janayañ jagato 'bhayam<br>मघवान् अपि तिग्मांशुः समिद्धं खाण्डवं वनम् <br>ददाह सह कृष्णाभ्यां जनयञ् जगतो 'भयम् </div>
<div class="sloka" id="225_sloka6"> <a href="225.htm#225_sloka6">6 </a> <br>vasā medo vahāḥ kulyās tatra pītvā ca pāvakaḥ<br>agacchat paramāṃ tṛptiṃ darśayām āsa cārjunam<br>वसा मेदो वहाः कुल्यास् तत्र पीत्वा च पावकः <br>अगच्छत् परमां तृप्तिं दर्शयाम् आस चार्जुनम् </div>
<div class="sloka" id="225_sloka7"> <a href="225.htm#225_sloka7">7 </a> <br>tato 'ntarikṣād bhagavān avatīrya sureśvaraḥ<br>marudgaṇavṛtaḥ pārthaṃ mādhavaṃ cābravīd idam<br>ततो 'न्तरिक्षाद् भगवान् अवतीर्य सुरेश्वरः <br>मरुद्गणवृतः पार्थं माधवं चाब्रवीद् इदम् </div>
<div class="sloka" id="225_sloka8"> <a href="225.htm#225_sloka8">8 </a> <br>kṛtaṃ yuvābhyāṃ karmedam amarair api duṣkaram<br>varān vṛṇītaṃ tuṣṭo 'smi durlabhān apy amānuṣān<br>कृतं युवाभ्यां कर्मेदम् अमरैर् अपि दुष्करम् <br>वरान् वृणीतं तुष्टो 'स्मि दुर्लभान् अप्य् अमानुषान् </div>
<div class="sloka" id="225_sloka9"> <a href="225.htm#225_sloka9">9 </a> <br>pārthas tu varayām āsa śakrād astrāṇi sarvaśaḥ<br>grahītuṃ tac ca śakro 'sya tadā kālaṃ cakāra ha<br>पार्थस् तु वरयाम् आस शक्राद् अस्त्राणि सर्वशः <br>ग्रहीतुं तच् च शक्रो 'स्य तदा कालं चकार ह </div>
<div class="sloka" id="225_sloka10"> <a href="225.htm#225_sloka10">10 </a> <br>yadā prasanno bhagavān mahādevo bhaviṣyati<br>tubhyaṃ tadā pradāsyāmi pāṇḍavāstrāṇi sarvaśaḥ<br>यदा प्रसन्नो भगवान् महादेवो भविष्यति <br>तुभ्यं तदा प्रदास्यामि पाण्डवास्त्राणि सर्वशः </div>
<div class="sloka" id="225_sloka11"> <a href="225.htm#225_sloka11">11 </a> <br>aham eva ca taṃ kālaṃ vetsyāmi kurunandana<br>tapasā mahatā cāpi dāsyāmi tava tāny aham<br>अहम् एव च तं कालं वेत्स्यामि कुरुनन्दन <br>तपसा महता चापि दास्यामि तव तान्य् अहम् </div>
<div class="sloka" id="225_sloka12"> <a href="225.htm#225_sloka12">12 </a> <br>āgneyāni ca sarvāṇi vāyavyāni tathaiva ca<br>madīyāni ca sarvāṇi grahīṣyasi dhanaṃjaya<br>आग्नेयानि च सर्वाणि वायव्यानि तथैव च <br>मदीयानि च सर्वाणि ग्रहीष्यसि धनंजय </div>
<div class="sloka" id="225_sloka13"> <a href="225.htm#225_sloka13">13 </a> <br>vāsudevo 'pi jagrāha prītiṃ pārthena śāśvatīm<br>dadau ca tasmai devendras taṃ varaṃ prītimāṃs tadā<br>वासुदेवो 'पि जग्राह प्रीतिं पार्थेन शाश्वतीम् <br>ददु च तस्मै देवेन्द्रस् तं वरं प्रीतिमांस् तदा </div>
<div class="sloka" id="225_sloka14"> <a href="225.htm#225_sloka14">14 </a> <br>dattvā tābhyāṃ varaṃ prītaḥ saha devair marutpatiḥ<br>hutāśanam anujñāpya jagāma tridivaṃ punaḥ<br>दत्त्वा ताभ्यां वरं प्रीतः सह देवैर् मरुत्पतिः <br>हुताशनम् अनुज्ञाप्य जगाम त्रिदिवं पुनः </div>
<div class="sloka" id="225_sloka15"> <a href="225.htm#225_sloka15">15 </a> <br>pāvakaś cāpi taṃ dāvaṃ dagdhvā samṛgapakṣiṇam<br>ahāni pañca caikaṃ ca virarāma sutarpitaḥ<br>पावकश् चापि तं दावं दग्ध्वा समृगपक्षिणम् <br>अहानि पञ्च चैकं च विरराम सुतर्पितः </div>
<div class="sloka" id="225_sloka16"> <a href="225.htm#225_sloka16">16 </a> <br>jagdhvā māṃsāni pītvā ca medāṃsi rudhirāṇi ca<br>yuktaḥ paramayā prītyā tāv uvāca viśāṃ pate<br>जग्ध्वा मांसानि पीत्वा च मेदांसि रुधिराणि च <br>युक्तः परमया प्रीत्या ताव् उवाच विशां पते </div>
<div class="sloka" id="225_sloka17"> <a href="225.htm#225_sloka17">17 </a> <br>yuvābhyāṃ puruṣāgryābhyāṃ tarpito 'smi yathāsukham<br>anujānāmi vāṃ vīrau carataṃ yatra vāñchitam<br>युवाभ्यां पुरुषाग्र्याभ्यां तर्पितो 'स्मि यथासुखम् <br>अनुजानामि वां वीरु चरतं यत्र वाञ्छितम् </div>
<div class="sloka" id="225_sloka18"> <a href="225.htm#225_sloka18">18 </a> <br>evaṃ tau samanujñātau pāvakena mahātmanā<br>arjuno vāsudevaś ca dānavaś ca mayas tathā<br>एवं तु समनुज्ञातु पावकेन महात्मना <br>अर्जुनो वासुदेवश् च दानवश् च मयस् तथा </div></body></html>