<html><body><div class="sloka" id="225_sloka1"> <a href="225.htm#225_sloka1">1 </a> <br>[mandapāla]<br>yuṣmākaṃ parirakṣārthaṃ vijñapto jvalano mayā<br>agninā ca tathety evaṃ pūrvam eva pratiśrutam</div>
<div class="sloka" id="225_sloka2"> <a href="225.htm#225_sloka2">2 </a> <br>agner vacanam ājñāya mātur dharmajñatāṃ ca vaḥ<br>yuṣmākaṃ ca paraṃ vīryaṃ nāhaṃ pūrvam ihāgataḥ</div>
<div class="sloka" id="225_sloka3"> <a href="225.htm#225_sloka3">3 </a> <br>na saṃtāpo hi vaḥ kāryaḥ putrakā maraṇaṃ prati<br>ṛṣīn veda hutāśo 'pi brahma tad viditaṃ ca vaḥ</div>
<div class="sloka" id="225_sloka4"> <a href="225.htm#225_sloka4">4 </a> <br>[vai]<br>evam āśvāsya putrān sa bharyāṃ cādāya bhārata<br>mandapālas tato deśād anyaṃ deśaṃ jagāma ha</div>
<div class="sloka" id="225_sloka5"> <a href="225.htm#225_sloka5">5 </a> <br>maghavān api tigmāṃśuḥ samiddhaṃ khāṇḍavaṃ vanam<br>dadāha saha kṛṣṇābhyāṃ janayañ jagato 'bhayam</div>
<div class="sloka" id="225_sloka6"> <a href="225.htm#225_sloka6">6 </a> <br>vasā medo vahāḥ kulyās tatra pītvā ca pāvakaḥ<br>agacchat paramāṃ tṛptiṃ darśayām āsa cārjunam</div>
<div class="sloka" id="225_sloka7"> <a href="225.htm#225_sloka7">7 </a> <br>tato 'ntarikṣād bhagavān avatīrya sureśvaraḥ<br>marudgaṇavṛtaḥ pārthaṃ mādhavaṃ cābravīd idam</div>
<div class="sloka" id="225_sloka8"> <a href="225.htm#225_sloka8">8 </a> <br>kṛtaṃ yuvābhyāṃ karmedam amarair api duṣkaram<br>varān vṛṇītaṃ tuṣṭo 'smi durlabhān apy amānuṣān</div>
<div class="sloka" id="225_sloka9"> <a href="225.htm#225_sloka9">9 </a> <br>pārthas tu varayām āsa śakrād astrāṇi sarvaśaḥ<br>grahītuṃ tac ca śakro 'sya tadā kālaṃ cakāra ha</div>
<div class="sloka" id="225_sloka10"> <a href="225.htm#225_sloka10">10 </a> <br>yadā prasanno bhagavān mahādevo bhaviṣyati<br>tubhyaṃ tadā pradāsyāmi pāṇḍavāstrāṇi sarvaśaḥ</div>
<div class="sloka" id="225_sloka11"> <a href="225.htm#225_sloka11">11 </a> <br>aham eva ca taṃ kālaṃ vetsyāmi kurunandana<br>tapasā mahatā cāpi dāsyāmi tava tāny aham</div>
<div class="sloka" id="225_sloka12"> <a href="225.htm#225_sloka12">12 </a> <br>āgneyāni ca sarvāṇi vāyavyāni tathaiva ca<br>madīyāni ca sarvāṇi grahīṣyasi dhanaṃjaya</div>
<div class="sloka" id="225_sloka13"> <a href="225.htm#225_sloka13">13 </a> <br>vāsudevo 'pi jagrāha prītiṃ pārthena śāśvatīm<br>dadau ca tasmai devendras taṃ varaṃ prītimāṃs tadā</div>
<div class="sloka" id="225_sloka14"> <a href="225.htm#225_sloka14">14 </a> <br>dattvā tābhyāṃ varaṃ prītaḥ saha devair marutpatiḥ<br>hutāśanam anujñāpya jagāma tridivaṃ punaḥ</div>
<div class="sloka" id="225_sloka15"> <a href="225.htm#225_sloka15">15 </a> <br>pāvakaś cāpi taṃ dāvaṃ dagdhvā samṛgapakṣiṇam<br>ahāni pañca caikaṃ ca virarāma sutarpitaḥ</div>
<div class="sloka" id="225_sloka16"> <a href="225.htm#225_sloka16">16 </a> <br>jagdhvā māṃsāni pītvā ca medāṃsi rudhirāṇi ca<br>yuktaḥ paramayā prītyā tāv uvāca viśāṃ pate</div>
<div class="sloka" id="225_sloka17"> <a href="225.htm#225_sloka17">17 </a> <br>yuvābhyāṃ puruṣāgryābhyāṃ tarpito 'smi yathāsukham<br>anujānāmi vāṃ vīrau carataṃ yatra vāñchitam</div>
<div class="sloka" id="225_sloka18"> <a href="225.htm#225_sloka18">18 </a> <br>evaṃ tau samanujñātau pāvakena mahātmanā<br>arjuno vāsudevaś ca dānavaś ca mayas tathā</div></body></html>