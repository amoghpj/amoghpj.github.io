<html><body><div class="sloka" id="32_sloka1"> <a href="32.htm#32_sloka1">1 </a> <br>[ṣ]<br>jātā vai bhujagās tāta vīryavanto durāsadāḥ<br>śāpaṃ taṃ tv atha vijñāya kṛtavanto nu kiṃ param<br>[ष्] <br>जाता वै भुजगास् तात वीर्यवन्तो दुरासदाः <br>शापं तं त्व् अथ विज्ञाय कृतवन्तो नु किं परम् </div>
<div class="sloka" id="32_sloka2"> <a href="32.htm#32_sloka2">2 </a> <br>[s]<br>teṣāṃ tu bhagavāñ śeṣas tyaktvā kadrūṃ mahāyaśāḥ<br>tapo vipulam ātasthe vāyubhakṣo yatavrataḥ<br>[स्] <br>तेषां तु भगवाञ् शेषस् त्यक्त्वा कद्रूं महायशाः <br>तपो विपुलम् आतस्थे वायुभक्षो यतव्रतः </div>
<div class="sloka" id="32_sloka3"> <a href="32.htm#32_sloka3">3 </a> <br>gandhamādanam āsādya badaryāṃ ca tapo rataḥ<br>gokarṇe puṣkarāraṇye tathā himavatas taṭe<br>गन्धमादनम् आसाद्य बदर्यां च तपो रतः <br>गोकर्णे पुष्करारण्ये तथा हिमवतस् तटे </div>
<div class="sloka" id="32_sloka4"> <a href="32.htm#32_sloka4">4 </a> <br>teṣu teṣu ca puṇyeṣu tīrtheṣv āyataneṣu ca<br>ekāntaśīlī niyataḥ satataṃ vijitendriyaḥ<br>तेषु तेषु च पुण्येषु तीर्थेष्व् आयतनेषु च <br>एकान्तशीली नियतः सततं विजितेन्द्रियः </div>
<div class="sloka" id="32_sloka5"> <a href="32.htm#32_sloka5">5 </a> <br>tapyamānaṃ tapo ghoraṃ taṃ dadarśa pitāmahaḥ<br>pariśuṣkamāṃsatvak snāyuṃ jaṭācīradharaṃ prabhum<br>तप्यमानं तपो घोरं तं ददर्श पितामहः <br>परिशुष्कमांसत्वक् स्नायुं जटाचीरधरं प्रभुम् </div>
<div class="sloka" id="32_sloka6"> <a href="32.htm#32_sloka6">6 </a> <br>tam abravīt satyadhṛtiṃ tapyamānaṃ pitāmahaḥ<br>kim idaṃ kuruṣe śeṣaprajānāṃ svasti vai kuru<br>तम् अब्रवीत् सत्यधृतिं तप्यमानं पितामहः <br>किम् इदं कुरुषे शेषप्रजानां स्वस्ति वै कुरु </div>
<div class="sloka" id="32_sloka7"> <a href="32.htm#32_sloka7">7 </a> <br>tvaṃ hi tīvreṇa tapasā prajās tāpayase 'nagha<br>brūhi kāmaṃ ca me śeṣayat te hṛdi ciraṃ sthitam<br>त्वं हि तीव्रेण तपसा प्रजास् तापयसे 'नघ <br>ब्रूहि कामं च मे शेषयत् ते हृदि चिरं स्थितम् </div>
<div class="sloka" id="32_sloka8"> <a href="32.htm#32_sloka8">8 </a> <br>[ṣesa]<br>sodaryā mama sarve hi bhrātaro mandacetasaḥ<br>saha tair notsahe vastuṃ tad bhavān anumanyatām<br>[षेस] <br>सोदर्या मम सर्वे हि भ्रातरो मन्दचेतसः <br>सह तैर् नोत्सहे वस्तुं तद् भवान् अनुमन्यताम् </div>
<div class="sloka" id="32_sloka9"> <a href="32.htm#32_sloka9">9 </a> <br>abhyasūyanti satataṃ parasparam amitravat<br>tato 'haṃ tapa ātiṣṭhe naitān paśyeyam ity uta<br>अभ्यसूयन्ति सततं परस्परम् अमित्रवत् <br>ततो 'हं तप आतिष्ठे नैतान् पश्येयम् इत्य् उत </div>
<div class="sloka" id="32_sloka10"> <a href="32.htm#32_sloka10">10 </a> <br>na marṣayanti satataṃ vinatāṃ sasutāṃ ca te<br>asmākaṃ cāparo bhrātā vainateyaḥ pitāmaha<br>न मर्षयन्ति सततं विनतां ससुतां च ते <br>अस्माकं चापरो भ्राता वैनतेयः पितामह </div>
<div class="sloka" id="32_sloka11"> <a href="32.htm#32_sloka11">11 </a> <br>taṃ ca dviṣanti te 'tyarthaṃ sa cāpi sumahābalaḥ<br>varapradānāt sa pituḥ kaśyapasya mahātmanaḥ<br>तं च द्विषन्ति ते 'त्यर्थं स चापि सुमहाबलः <br>वरप्रदानात् स पितुः कश्यपस्य महात्मनः </div>
<div class="sloka" id="32_sloka12"> <a href="32.htm#32_sloka12">12 </a> <br>so 'haṃ tapaḥ samāsthāya mokṣyāmīdaṃ kalevaram<br>kathaṃ me pretya bhāve 'pi na taiḥ syāt saha saṃgamaḥ<br>सो 'हं तपः समास्थाय मोक्ष्यामीदं कलेवरम् <br>कथं मे प्रेत्य भावे 'पि न तैः स्यात् सह संगमः </div>
<div class="sloka" id="32_sloka13"> <a href="32.htm#32_sloka13">13 </a> <br>[brahmā]<br>jānāmi śeṣasarveṣāṃ bhrātṝṇāṃ te viceṣṭitam<br>mātuś cāpy aparādhād vai bhrātṝṇāṃ te mahad bhayam<br>[ब्रह्मा] <br>जानामि शेषसर्वेषां भ्रातঘणां ते विचेष्टितम् <br>मातुश् चाप्य् अपराधाद् वै भ्रातঘणां ते महद् भयम् </div>
<div class="sloka" id="32_sloka14"> <a href="32.htm#32_sloka14">14 </a> <br>kṛto 'tra parihāraś ca pūrvam eva bhujaṃgama<br>bhrātṝṇāṃ tava sarveṣāṃ na śokaṃ kartum arhasi<br>कृतो 'त्र परिहारश् च पूर्वम् एव भुजंगम <br>भ्रातঘणां तव सर्वेषां न शोकं कर्तुम् अर्हसि </div>
<div class="sloka" id="32_sloka15"> <a href="32.htm#32_sloka15">15 </a> <br>vṛṇīṣva ca varaṃ mattaḥ śeṣayat te 'bhikāṅkṣitam<br>ditsāmi hi varaṃ te 'dya prītir me paramā tvayi<br>वृणीष्व च वरं मत्तः शेषयत् ते 'भिकाङ्क्षितम् <br>दित्सामि हि वरं ते 'द्य प्रीतिर् मे परमा त्वयि </div>
<div class="sloka" id="32_sloka16"> <a href="32.htm#32_sloka16">16 </a> <br>diṣṭyā ca buddhir dharme te niviṣṭā pannagottama<br>ato bhūyaś ca te buddhir dharme bhavatu susthirā<br>दिष्ट्या च बुद्धिर् धर्मे ते निविष्टा पन्नगोत्तम <br>अतो भूयश् च ते बुद्धिर् धर्मे भवतु सुस्थिरा </div>
<div class="sloka" id="32_sloka17"> <a href="32.htm#32_sloka17">17 </a> <br>[ṣesa]<br>eṣa eva varo me 'dya kāṅkṣitaḥ prapitāmaha<br>dharme me ramatāṃ buddhiḥ śame tapasi ceśvara<br>[षेस] <br>एष एव वरो मे 'द्य काङ्क्षितः प्रपितामह <br>धर्मे मे रमतां बुद्धिः शमे तपसि चेश्वर </div>
<div class="sloka" id="32_sloka18"> <a href="32.htm#32_sloka18">18 </a> <br>[br]<br>prīto 'smy anena te śeṣadamena praśamena ca<br>tvayā tv idaṃ vacaḥ kāryaṃ manniyogāt prajāhitam<br>[ब्र्] <br>प्रीतो 'स्म्य् अनेन ते शेषदमेन प्रशमेन च <br>त्वया त्व् इदं वचः कार्यं मन्नियोगात् प्रजाहितम् </div>
<div class="sloka" id="32_sloka19"> <a href="32.htm#32_sloka19">19 </a> <br>imāṃ mahīṃ śailavanopapannāṃ; sasāgarāṃ sākara pattanāṃ ca<br>tvaṃ śeṣasamyak calitāṃ yathāvat; saṃgṛhya tiṣṭhasva yathācalā syāt<br>इमां महीं शैलवनोपपन्नां; ससागरां साकर पत्तनां च <br>त्वं शेषसम्यक् चलितां यथावत्; संगृह्य तिष्ठस्व यथाचला स्यात् </div>
<div class="sloka" id="32_sloka20"> <a href="32.htm#32_sloka20">20 </a> <br>[ṣesa]<br>yathāha devo varadaḥ prajāpatir; mahīpatir bhūtapatir jagatpatiḥ<br>tathā mahīṃ dhārayitāsmi niścalāṃ; prayaccha tāṃ me śirasi prajāpate<br>[षेस] <br>यथाह देवो वरदः प्रजापतिर्; महीपतिर् भूतपतिर् जगत्पतिः <br>तथा महीं धारयितास्मि निश्चलां; प्रयच्छ तां मे शिरसि प्रजापते </div>
<div class="sloka" id="32_sloka21"> <a href="32.htm#32_sloka21">21 </a> <br>[br]<br>adho mahīṃ gaccha bhujaṃgamottama; svayaṃ tavaiṣā vivaraṃ pradāsyati<br>imāṃ dharāṃ dhārayatā tvayā hi me; mahat priyaṃ śeṣakṛtaṃ bhaviṣyati<br>[ब्र्] <br>अधो महीं गच्छ भुजंगमोत्तम; स्वयं तवैषा विवरं प्रदास्यति <br>इमां धरां धारयता त्वया हि मे; महत् प्रियं शेषकृतं भविष्यति </div>
<div class="sloka" id="32_sloka22"> <a href="32.htm#32_sloka22">22 </a> <br>[s]<br>tatheti kṛtvā vivaraṃ praviśya sa; prabhur bhuvo bhujaga varāgrajaḥ sthitaḥ<br>bibharti devīṃ śirasā mahīm imāṃ; samudranemiṃ parigṛhya sarvataḥ<br>[स्] <br>तथेति कृत्वा विवरं प्रविश्य स; प्रभुर् भुवो भुजग वराग्रजः स्थितः <br>बिभर्ति देवीं शिरसा महीम् इमां; समुद्रनेमिं परिगृह्य सर्वतः </div>
<div class="sloka" id="32_sloka23"> <a href="32.htm#32_sloka23">23 </a> <br>[br]<br>śeṣo 'si nāgottama dharmadevo; mahīm imāṃ dhārayase yad ekaḥ<br>ananta bhogaḥ parigṛhya sarvāṃ; yathāham evaṃ balabhid yathā vā<br>[ब्र्] <br>शेषो 'सि नागोत्तम धर्मदेवो; महीम् इमां धारयसे यद् एकः <br>अनन्त भोगः परिगृह्य सर्वां; यथाहम् एवं बलभिद् यथा वा </div>
<div class="sloka" id="32_sloka24"> <a href="32.htm#32_sloka24">24 </a> <br>[s]<br>adho bhūmer vasaty evaṃ nāgo 'nantaḥ pratāpavān<br>dhārayan vasudhām ekaḥ śāsanād brahmaṇo vibhuḥ<br>[स्] <br>अधो भूमेर् वसत्य् एवं नागो 'नन्तः प्रतापवान् <br>धारयन् वसुधाम् एकः शासनाद् ब्रह्मणो विभुः </div></body></html>