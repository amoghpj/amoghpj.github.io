<html><body><div class="sloka" id="32_sloka1"> <a href="32.htm#32_sloka1">1 </a> <br>[ṣ]<br>jātā vai bhujagās tāta vīryavanto durāsadāḥ<br>śāpaṃ taṃ tv atha vijñāya kṛtavanto nu kiṃ param</div>
<div class="sloka" id="32_sloka2"> <a href="32.htm#32_sloka2">2 </a> <br>[s]<br>teṣāṃ tu bhagavāñ śeṣas tyaktvā kadrūṃ mahāyaśāḥ<br>tapo vipulam ātasthe vāyubhakṣo yatavrataḥ</div>
<div class="sloka" id="32_sloka3"> <a href="32.htm#32_sloka3">3 </a> <br>gandhamādanam āsādya badaryāṃ ca tapo rataḥ<br>gokarṇe puṣkarāraṇye tathā himavatas taṭe</div>
<div class="sloka" id="32_sloka4"> <a href="32.htm#32_sloka4">4 </a> <br>teṣu teṣu ca puṇyeṣu tīrtheṣv āyataneṣu ca<br>ekāntaśīlī niyataḥ satataṃ vijitendriyaḥ</div>
<div class="sloka" id="32_sloka5"> <a href="32.htm#32_sloka5">5 </a> <br>tapyamānaṃ tapo ghoraṃ taṃ dadarśa pitāmahaḥ<br>pariśuṣkamāṃsatvak snāyuṃ jaṭācīradharaṃ prabhum</div>
<div class="sloka" id="32_sloka6"> <a href="32.htm#32_sloka6">6 </a> <br>tam abravīt satyadhṛtiṃ tapyamānaṃ pitāmahaḥ<br>kim idaṃ kuruṣe śeṣaprajānāṃ svasti vai kuru</div>
<div class="sloka" id="32_sloka7"> <a href="32.htm#32_sloka7">7 </a> <br>tvaṃ hi tīvreṇa tapasā prajās tāpayase 'nagha<br>brūhi kāmaṃ ca me śeṣayat te hṛdi ciraṃ sthitam</div>
<div class="sloka" id="32_sloka8"> <a href="32.htm#32_sloka8">8 </a> <br>[ṣesa]<br>sodaryā mama sarve hi bhrātaro mandacetasaḥ<br>saha tair notsahe vastuṃ tad bhavān anumanyatām</div>
<div class="sloka" id="32_sloka9"> <a href="32.htm#32_sloka9">9 </a> <br>abhyasūyanti satataṃ parasparam amitravat<br>tato 'haṃ tapa ātiṣṭhe naitān paśyeyam ity uta</div>
<div class="sloka" id="32_sloka10"> <a href="32.htm#32_sloka10">10 </a> <br>na marṣayanti satataṃ vinatāṃ sasutāṃ ca te<br>asmākaṃ cāparo bhrātā vainateyaḥ pitāmaha</div>
<div class="sloka" id="32_sloka11"> <a href="32.htm#32_sloka11">11 </a> <br>taṃ ca dviṣanti te 'tyarthaṃ sa cāpi sumahābalaḥ<br>varapradānāt sa pituḥ kaśyapasya mahātmanaḥ</div>
<div class="sloka" id="32_sloka12"> <a href="32.htm#32_sloka12">12 </a> <br>so 'haṃ tapaḥ samāsthāya mokṣyāmīdaṃ kalevaram<br>kathaṃ me pretya bhāve 'pi na taiḥ syāt saha saṃgamaḥ</div>
<div class="sloka" id="32_sloka13"> <a href="32.htm#32_sloka13">13 </a> <br>[brahmā]<br>jānāmi śeṣasarveṣāṃ bhrātṝṇāṃ te viceṣṭitam<br>mātuś cāpy aparādhād vai bhrātṝṇāṃ te mahad bhayam</div>
<div class="sloka" id="32_sloka14"> <a href="32.htm#32_sloka14">14 </a> <br>kṛto 'tra parihāraś ca pūrvam eva bhujaṃgama<br>bhrātṝṇāṃ tava sarveṣāṃ na śokaṃ kartum arhasi</div>
<div class="sloka" id="32_sloka15"> <a href="32.htm#32_sloka15">15 </a> <br>vṛṇīṣva ca varaṃ mattaḥ śeṣayat te 'bhikāṅkṣitam<br>ditsāmi hi varaṃ te 'dya prītir me paramā tvayi</div>
<div class="sloka" id="32_sloka16"> <a href="32.htm#32_sloka16">16 </a> <br>diṣṭyā ca buddhir dharme te niviṣṭā pannagottama<br>ato bhūyaś ca te buddhir dharme bhavatu susthirā</div>
<div class="sloka" id="32_sloka17"> <a href="32.htm#32_sloka17">17 </a> <br>[ṣesa]<br>eṣa eva varo me 'dya kāṅkṣitaḥ prapitāmaha<br>dharme me ramatāṃ buddhiḥ śame tapasi ceśvara</div>
<div class="sloka" id="32_sloka18"> <a href="32.htm#32_sloka18">18 </a> <br>[br]<br>prīto 'smy anena te śeṣadamena praśamena ca<br>tvayā tv idaṃ vacaḥ kāryaṃ manniyogāt prajāhitam</div>
<div class="sloka" id="32_sloka19"> <a href="32.htm#32_sloka19">19 </a> <br>imāṃ mahīṃ śailavanopapannāṃ; sasāgarāṃ sākara pattanāṃ ca<br>tvaṃ śeṣasamyak calitāṃ yathāvat; saṃgṛhya tiṣṭhasva yathācalā syāt</div>
<div class="sloka" id="32_sloka20"> <a href="32.htm#32_sloka20">20 </a> <br>[ṣesa]<br>yathāha devo varadaḥ prajāpatir; mahīpatir bhūtapatir jagatpatiḥ<br>tathā mahīṃ dhārayitāsmi niścalāṃ; prayaccha tāṃ me śirasi prajāpate</div>
<div class="sloka" id="32_sloka21"> <a href="32.htm#32_sloka21">21 </a> <br>[br]<br>adho mahīṃ gaccha bhujaṃgamottama; svayaṃ tavaiṣā vivaraṃ pradāsyati<br>imāṃ dharāṃ dhārayatā tvayā hi me; mahat priyaṃ śeṣakṛtaṃ bhaviṣyati</div>
<div class="sloka" id="32_sloka22"> <a href="32.htm#32_sloka22">22 </a> <br>[s]<br>tatheti kṛtvā vivaraṃ praviśya sa; prabhur bhuvo bhujaga varāgrajaḥ sthitaḥ<br>bibharti devīṃ śirasā mahīm imāṃ; samudranemiṃ parigṛhya sarvataḥ</div>
<div class="sloka" id="32_sloka23"> <a href="32.htm#32_sloka23">23 </a> <br>[br]<br>śeṣo 'si nāgottama dharmadevo; mahīm imāṃ dhārayase yad ekaḥ<br>ananta bhogaḥ parigṛhya sarvāṃ; yathāham evaṃ balabhid yathā vā</div>
<div class="sloka" id="32_sloka24"> <a href="32.htm#32_sloka24">24 </a> <br>[s]<br>adho bhūmer vasaty evaṃ nāgo 'nantaḥ pratāpavān<br>dhārayan vasudhām ekaḥ śāsanād brahmaṇo vibhuḥ</div></body></html>