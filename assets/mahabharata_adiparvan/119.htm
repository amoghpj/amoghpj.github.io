<html><body><div class="sloka" id="119_sloka1"> <a href="119.htm#119_sloka1">1 </a> <br>[v]<br>tataḥ kṣattā ca rājā ca bhīṣmaś ca saha bandhubhiḥ<br>daduḥ śrāddhaṃ tadā pāṇḍoḥ svadhāmṛtamayaṃ tadā</div>
<div class="sloka" id="119_sloka2"> <a href="119.htm#119_sloka2">2 </a> <br>kurūṃś ca vipramukhyāṃś ca bhojayitvā sahasraśaḥ<br>ratnaughān dvijamukhyebhyo dattvā grāmavarān api</div>
<div class="sloka" id="119_sloka3"> <a href="119.htm#119_sloka3">3 </a> <br>kṛtaśaucāṃs tatas tāṃs tu pāṇḍavān bharatarṣabhān<br>ādāya viviśuḥ paurāḥ puraṃ vāraṇasāhvayam</div>
<div class="sloka" id="119_sloka4"> <a href="119.htm#119_sloka4">4 </a> <br>satataṃ smānvatapyanta tam eva bharatarṣabham<br>paurajānapadāḥ sarve mṛtaṃ svam iva bāndhavam</div>
<div class="sloka" id="119_sloka5"> <a href="119.htm#119_sloka5">5 </a> <br>śrāddhāvasāne tu tadā dṛṣṭvā taṃ duḥkhitaṃ janam<br>saṃmūḍhāṃ duḥkhaśokārtāṃ vyāso mātaram abravīt</div>
<div class="sloka" id="119_sloka6"> <a href="119.htm#119_sloka6">6 </a> <br>atikrānta sukhāḥ kālāḥ pratyupasthita dāruṇāḥ<br>śvaḥ śvaḥ pāpīya divasāḥ pṛthivī gatayauvanā</div>
<div class="sloka" id="119_sloka7"> <a href="119.htm#119_sloka7">7 </a> <br>bahu māyā samākīrṇo nānā doṣasamākulaḥ<br>luptadharmakriyācāro ghoraḥ kālo bhaviṣyati</div>
<div class="sloka" id="119_sloka8"> <a href="119.htm#119_sloka8">8 </a> <br>gaccha tvaṃ tyāgam āsthāya yuktā vasa tapovane<br>mā drakṣyasi kulasyāsya ghoraṃ saṃkṣayam ātmanaḥ</div>
<div class="sloka" id="119_sloka9"> <a href="119.htm#119_sloka9">9 </a> <br>tatheti samanujñāya sā praviśyābravīt snuṣām<br>ambike tava putrasya durnayāt kila bhāratāḥ<br>sānubandhā vinaṅkṣyanti paurāś caiveti naḥ śrutam</div>
<div class="sloka" id="119_sloka10"> <a href="119.htm#119_sloka10">10 </a> <br>tat kausalyām imām ārtāṃ putraśokābhipīḍitām<br>vanam ādāya bhadraṃ te gacchāvo yadi manyase</div>
<div class="sloka" id="119_sloka11"> <a href="119.htm#119_sloka11">11 </a> <br>tathety ukte ambikayā bhīṣmam āmantrya suvratā<br>vanaṃ yayau satyavatī snuṣābhyāṃ saha bhārata</div>
<div class="sloka" id="119_sloka12"> <a href="119.htm#119_sloka12">12 </a> <br>tāḥ sughoraṃ tapaḥ kṛtvā devyo bharatasattama<br>dehaṃ tyaktvā mahārāja gatim iṣṭāṃ yayus tadā</div>
<div class="sloka" id="119_sloka13"> <a href="119.htm#119_sloka13">13 </a> <br>avāpnuvanta vedoktān saṃskārān pāṇḍavās tadā<br>avardhanta ca bhogāṃs te bhuñjānāḥ pitṛveśmani</div>
<div class="sloka" id="119_sloka14"> <a href="119.htm#119_sloka14">14 </a> <br>dhārtarāṣṭraiś ca sahitāḥ krīḍantaḥ pitṛveśmani<br>bāla krīḍāsu sarvāsu viśiṣṭāḥ pāṇḍavābhavan</div>
<div class="sloka" id="119_sloka15"> <a href="119.htm#119_sloka15">15 </a> <br>jave lakṣyābhiharaṇe bhojye pāṃsuvikarṣaṇe<br>dhārtarāṣṭrān bhīmasenaḥ sarvān sa parimardati</div>
<div class="sloka" id="119_sloka16"> <a href="119.htm#119_sloka16">16 </a> <br>harṣād etān krīḍamānān gṛhya kākanilīyane<br>śiraḥsu ca nigṛhyainān yodhayām āsa pāṇḍavaḥ</div>
<div class="sloka" id="119_sloka17"> <a href="119.htm#119_sloka17">17 </a> <br>śatam ekottaraṃ teṣāṃ kumārāṇāṃ mahaujasām<br>eka eva vimṛdnāti nātikṛcchrād vṛkodaraḥ</div>
<div class="sloka" id="119_sloka18"> <a href="119.htm#119_sloka18">18 </a> <br>pādeṣu ca nigṛhyainān vinihatya balād balī<br>cakarṣa krośato bhūmau ghṛṣṭa jānu śiro 'kṣikān</div>
<div class="sloka" id="119_sloka19"> <a href="119.htm#119_sloka19">19 </a> <br>daśa bālāñ jale krīḍan bhujābhyāṃ parigṛhya saḥ<br>āste sma salile magnaḥ pramṛtāṃś ca vimuñcati</div>
<div class="sloka" id="119_sloka20"> <a href="119.htm#119_sloka20">20 </a> <br>phalāni vṛkṣam āruhya pracinvanti ca te yadā<br>tadā pādaprahāreṇa bhīmaḥ kampayate drumam</div>
<div class="sloka" id="119_sloka21"> <a href="119.htm#119_sloka21">21 </a> <br>prahāra vegābhihatād drumād vyāghūrṇitās tataḥ<br>saphalāḥ prapatanti sma drutaṃ srastāḥ kumārakāḥ</div>
<div class="sloka" id="119_sloka22"> <a href="119.htm#119_sloka22">22 </a> <br>na te niyuddhe na jave na yogyāsu kadā cana<br>kumārā uttaraṃ cakruḥ spardhamānā vṛkodaram</div>
<div class="sloka" id="119_sloka23"> <a href="119.htm#119_sloka23">23 </a> <br>evaṃ sa dhārtarāṣṭrāṇāṃ spardhamāno vṛkodaraḥ<br>apriye 'tiṣṭhad atyantaṃ bālyān na droha cetasā</div>
<div class="sloka" id="119_sloka24"> <a href="119.htm#119_sloka24">24 </a> <br>tato balam atikhyātaṃ dhārtarāṣṭraḥ pratāpavān<br>bhīmasenasya tajjñātvā duṣṭabhāvam adarśayat</div>
<div class="sloka" id="119_sloka25"> <a href="119.htm#119_sloka25">25 </a> <br>tasya dharmād apetasya pāpāni paripaśyataḥ<br>mohād aiśvaryalobhāc ca pāpā matir ajāyata</div>
<div class="sloka" id="119_sloka26"> <a href="119.htm#119_sloka26">26 </a> <br>ayaṃ balavatāṃ śreṣṭhaḥ kuntīputro vṛkodaraḥ<br>madhyamaḥ pāṇḍuputrāṇāṃ nikṛtyā saṃnihanyatām</div>
<div class="sloka" id="119_sloka27"> <a href="119.htm#119_sloka27">27 </a> <br>atha tasmād avarajaṃ jyeṣṭhaṃ caiva yudhiṣṭhiram<br>prasahya bandhane baddhvā praśāsiṣye vasuṃdharām</div>
<div class="sloka" id="119_sloka28"> <a href="119.htm#119_sloka28">28 </a> <br>evaṃ sa niścayaṃ pāpaḥ kṛtvā duryodhanas tadā<br>nityam evāntara prekṣī bhīmasyāsīn mahātmanaḥ</div>
<div class="sloka" id="119_sloka29"> <a href="119.htm#119_sloka29">29 </a> <br>tato jalavihārārthaṃ kārayām āsa bhārata<br>cela kambalaveśmāni vicitrāṇi mahānti ca</div>
<div class="sloka" id="119_sloka30"> <a href="119.htm#119_sloka30">30 </a> <br>pramāṇa koṭyām uddeśaṃ sthalaṃ kiṃ cid upetya ca<br>krīḍāvasāne sarve te śuci vastrāḥ svalaṃkṛtāḥ<br>sarvakāmasamṛddhaṃ tadannaṃ bubhujire śanaiḥ</div>
<div class="sloka" id="119_sloka31"> <a href="119.htm#119_sloka31">31 </a> <br>divasānte pariśrāntā vihṛtya ca kurūdvahāḥ<br>vihārāvasatheṣv eva vīrā vāsam arocayan</div>
<div class="sloka" id="119_sloka32"> <a href="119.htm#119_sloka32">32 </a> <br>khinnas tu balavān bhīmo vyāyāmābhyadhikas tadā<br>vāhayitvā kumārāṃs tāñ jalakrīḍā gatān vibhuḥ<br>pramāṇa koṭyāṃ vāsārthī suṣvāpāruhya tat sthalam</div>
<div class="sloka" id="119_sloka33"> <a href="119.htm#119_sloka33">33 </a> <br>śītaṃ vāsaṃ samāsādya śrānto madavimohitaḥ<br>niśceṣṭaḥ pāṇḍavo rājan suṣvāpa mṛtakalpavat</div>
<div class="sloka" id="119_sloka34"> <a href="119.htm#119_sloka34">34 </a> <br>tato baddhvā latā pāśair bhīmaṃ duryodhanaḥ śanaiḥ<br>gambhīraṃ bhīmavegaṃ ca sthalāj jalam apātayat</div>
<div class="sloka" id="119_sloka35"> <a href="119.htm#119_sloka35">35 </a> <br>tataḥ prabuddhaḥ kaunteyaḥ sarvaṃ saṃchidya bandhanam<br>udatiṣṭhaj jalād bhūyo bhīmaḥ praharatāṃ varaḥ</div>
<div class="sloka" id="119_sloka36"> <a href="119.htm#119_sloka36">36 </a> <br>suptaṃ cāpi punaḥ sarpais tīkṣṇadaṃṣṭrair mahāviṣaiḥ<br>kupitair daṃśayām āsa sarveṣv evāṅgamarmasu</div>
<div class="sloka" id="119_sloka37"> <a href="119.htm#119_sloka37">37 </a> <br>daṃṣṭrāś ca daṃṣṭriṇāṃ teṣāṃ marmasv api nipātitāḥ<br>tvacaṃ naivāsya bibhiduḥ sāratvāt pṛthuvakṣasaḥ</div>
<div class="sloka" id="119_sloka38"> <a href="119.htm#119_sloka38">38 </a> <br>pratibuddhas tu bhīmas tān sarvān sarpān apothayat<br>sārathiṃ cāsya dayitam apahastena jaghnivān</div>
<div class="sloka" id="119_sloka39"> <a href="119.htm#119_sloka39">39 </a> <br>bhojane bhīmasenasya punaḥ prākṣepayad viṣam<br>kālakūṭaṃ navaṃ tīkṣṇaṃ saṃbhṛtaṃ lomaharṣaṇam</div>
<div class="sloka" id="119_sloka40"> <a href="119.htm#119_sloka40">40 </a> <br>vaiśyāputras tadācaṣṭa pārthānāṃ hitakāmyayā<br>tac cāpi bhuktvājarayad avikāro vṛkodaraḥ</div>
<div class="sloka" id="119_sloka41"> <a href="119.htm#119_sloka41">41 </a> <br>vikāraṃ na hy ajanayat sutīkṣṇam api tad viṣam<br>bhīma saṃhanano bhīmas tad apy ajarayat tataḥ</div>
<div class="sloka" id="119_sloka42"> <a href="119.htm#119_sloka42">42 </a> <br>evaṃ duryodhanaḥ karṇaḥ śakuniś cāpi saubalaḥ<br>anekair abhyupāyais tāñ jighāṃsanti sma pāṇḍavān</div></body></html>