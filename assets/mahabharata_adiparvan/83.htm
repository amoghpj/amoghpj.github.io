<html><body><div class="sloka" id="83_sloka1"> <a href="83.htm#83_sloka1">1 </a> <br>[īndra]<br>sarvāṇi karmāṇi samāpya rājan; gṛhān parityajya vanaṃ gato 'si<br>tat tvāṃ pṛcchāmi nahuṣasya putra; kenāsi tulyas tapasā yayāte</div>
<div class="sloka" id="83_sloka2"> <a href="83.htm#83_sloka2">2 </a> <br>[y]<br>nāhaṃ devamanuṣyeṣu na gandharvamaharṣiṣu<br>ātmanas tapasā tulyaṃ kaṃ cit paśyāmi vāsava</div>
<div class="sloka" id="83_sloka3"> <a href="83.htm#83_sloka3">3 </a> <br>[ī]<br>yadāvamaṃsthāḥ sadṛśaḥ śreyasaś ca; pāpīyasaś cāvidita prabhāvaḥ<br>tasmāl lokā antavantas taveme; kṣīṇe puṇye patitāsy adya rājan</div>
<div class="sloka" id="83_sloka4"> <a href="83.htm#83_sloka4">4 </a> <br>[y]<br>surarṣigandharvanarāvamānāt; kṣayaṃ gatā me yadi śakra lokāḥ<br>iccheyaṃ vai suralokād vihīnaḥ; satāṃ madhye patituṃ devarāja</div>
<div class="sloka" id="83_sloka5"> <a href="83.htm#83_sloka5">5 </a> <br>[ī]<br>satāṃ sakāśe patitāsi rājaṃś; cyutaḥ pratiṣṭhāṃ yatra labdhāsi bhūyaḥ<br>evaṃ viditvā tu punar yayāte; na te 'vamānyāḥ sadṛśaḥ śreyasaś ca</div>
<div class="sloka" id="83_sloka6"> <a href="83.htm#83_sloka6">6 </a> <br>[v]<br>tataḥ prahāyāmara rājajuṣṭān; puṇyāṁl lokān patamānaṃ yayātim<br>saṃprekṣya rājarṣivaro 'ṣṭakas tam; uvāca sad dharmavidhānagoptā</div>
<div class="sloka" id="83_sloka7"> <a href="83.htm#83_sloka7">7 </a> <br>kas tvaṃ yuvā vāsavatulyarūpaḥ; svatejasā dīpyamāno yathāgniḥ<br>patasy udīrṇāmbudharāndha kārāt khāt; khecarāṇāṃ pravaro yathārkaḥ</div>
<div class="sloka" id="83_sloka8"> <a href="83.htm#83_sloka8">8 </a> <br>dṛṣṭvā ca tvāṃ sūryapathāt patantaṃ; vaiśvānarārka dyutim aprameyam<br>kiṃ nu svid etat patatīti sarve; vitarkayantaḥ parimohitāḥ smaḥ</div>
<div class="sloka" id="83_sloka9"> <a href="83.htm#83_sloka9">9 </a> <br>dṛṣṭvā ca tvāṃ viṣṭhitaṃ devamārge; śakrārka viṣṇupratima prabhāvam<br>abhyudgatās tvāṃ vayam adya sarve; tattvaṃ pāte tava jijñāsamānāḥ</div>
<div class="sloka" id="83_sloka10"> <a href="83.htm#83_sloka10">10 </a> <br>na cāpi tvāṃ dhṛṣṇumaḥ praṣṭum agre; na ca tvam asmān pṛcchasi ye vayaṃ smaḥ<br>tat tvāṃ pṛcchāmaḥ spṛhaṇīya rūpaṃ; kasya tvaṃ vā kiṃnimittaṃ tvam āgāḥ</div>
<div class="sloka" id="83_sloka11"> <a href="83.htm#83_sloka11">11 </a> <br>bhayaṃ tu te vyetu viṣādamohau; tyajāśu devendra samānarūpa<br>tvāṃ vartamānaṃ hi satāṃ sakāśe; nālaṃ prasoḍhuṃ balahāpi śakraḥ</div>
<div class="sloka" id="83_sloka12"> <a href="83.htm#83_sloka12">12 </a> <br>santaḥ pratiṣṭhā hi sukhacyutānāṃ; satāṃ sadaivāmara rājakalpa<br>te saṃgatāḥ sthavara jaṅgameśāḥ; pratiṣṭhitas tvaṃ sadṛśeṣu satsu</div></body></html>