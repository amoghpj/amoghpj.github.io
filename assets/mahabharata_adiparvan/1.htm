<html><body><div class="sloka" id="1_sloka0"> <a href="1.htm#1_sloka0">0 </a> <br>nārāyaṇaṃ namaskṛtya naraṃ caiva narottamam<br>devīṃ sarasvatīṃ caiva tato jayam udīrayet</div>
<div class="sloka" id="1_sloka1"> <a href="1.htm#1_sloka1">1 </a> <br>lomaharṣaṇaputra ugraśravāḥ sūtaḥ paurāṇiko naimiṣāraṇye śaunakasya kulapater dvādaśavārṣike satre</div>
<div class="sloka" id="1_sloka2"> <a href="1.htm#1_sloka2">2 </a> <br>samāsīnān abhyagacchad brahmarṣīn saṃśitavratān<br>vinayāvanato bhūtvā kadā cit sūtanandanaḥ</div>
<div class="sloka" id="1_sloka3"> <a href="1.htm#1_sloka3">3 </a> <br>tam āśramam anuprāptaṃ naimiṣāraṇyavāsinaḥ<br>citrāḥ śrotuṃ kathās tatra parivavrus tapasvinaḥ</div>
<div class="sloka" id="1_sloka4"> <a href="1.htm#1_sloka4">4 </a> <br>abhivādya munīṃs tāṃs tu sarvān eva kṛtāñjaliḥ<br>apṛcchat sa tapovṛddhiṃ sadbhiś caivābhinanditaḥ</div>
<div class="sloka" id="1_sloka5"> <a href="1.htm#1_sloka5">5 </a> <br>atha teṣūpaviṣṭeṣu sarveṣv eva tapasviṣu<br>nirdiṣṭam āsanaṃ bheje vinayāl lomaharṣaṇiḥ</div>
<div class="sloka" id="1_sloka6"> <a href="1.htm#1_sloka6">6 </a> <br>sukhāsīnaṃ tatas taṃ tu viśrāntam upalakṣya ca<br>athāpṛcchad ṛṣis tatra kaś cit prastāvayan kathāḥ</div>
<div class="sloka" id="1_sloka7"> <a href="1.htm#1_sloka7">7 </a> <br>kṛta āgamyate saute kva cāyaṃ vihṛtas tvayā<br>kālaḥ kamalapatrākṣa śaṃsaitat pṛcchato mama</div>
<div class="sloka" id="1_sloka8"> <a href="1.htm#1_sloka8">8 </a> <br>[sūta]<br>janamejayasya rājarṣeḥ sarpasatre mahātmanaḥ<br>samīpe pārthivendrasya samyak pārikṣitasya ca</div>
<div class="sloka" id="1_sloka9"> <a href="1.htm#1_sloka9">9 </a> <br>kṛṣṇadvaipāyana proktāḥ supuṇyā vividhāḥ kathāḥ<br>kathitāś cāpi vidhivad yā vaiśampāyanena vai</div>
<div class="sloka" id="1_sloka10"> <a href="1.htm#1_sloka10">10 </a> <br>śrutvāhaṃ tā vicitrārthā mahābhārata saṃśritāḥ<br>bahūni saṃparikramya tīrthāny āyatanāni ca</div>
<div class="sloka" id="1_sloka11"> <a href="1.htm#1_sloka11">11 </a> <br>samantapañcakaṃ nāma puṇyaṃ dvijaniṣevitam<br>gatavān asmi taṃ deśaṃ yuddhaṃ yatrābhavat purā<br>pāṇḍavānāṃ kurūṇāṃ ca sarveṣāṃ ca mahīkṣitām</div>
<div class="sloka" id="1_sloka12"> <a href="1.htm#1_sloka12">12 </a> <br>didṛkṣur āgatas tasmāt samīpaṃ bhavatām iha<br>āyuṣmantaḥ sarva eva brahmabhūtā hi me matāḥ</div>
<div class="sloka" id="1_sloka13"> <a href="1.htm#1_sloka13">13 </a> <br>asmin yajñe mahābhāgāḥ sūryapāvaka varcasaḥ<br>kṛtābhiṣekāḥ śucayaḥ kṛtajapyā hutāgnayaḥ<br>bhavanta āsate svasthā bravīmi kim ahaṃ dvijāḥ</div>
<div class="sloka" id="1_sloka14"> <a href="1.htm#1_sloka14">14 </a> <br>purāṇasaṃśritāḥ puṇyāḥ kathā vā dharmasaṃśritāḥ<br>itivṛttaṃ narendrāṇām ṛṣīṇāṃ ca mahātmanām</div>
<div class="sloka" id="1_sloka15"> <a href="1.htm#1_sloka15">15 </a> <br>[rsayah]<br>dvaipāyanena yat proktaṃ purāṇaṃ paramarṣiṇā<br>surair brahmarṣibhiś caiva śrutvā yad abhipūjitam</div>
<div class="sloka" id="1_sloka16"> <a href="1.htm#1_sloka16">16 </a> <br>tasyākhyāna variṣṭhasya vicitrapadaparvaṇaḥ<br>sūkṣmārtha nyāyayuktasya vedārthair bhūṣitasya ca</div>
<div class="sloka" id="1_sloka17"> <a href="1.htm#1_sloka17">17 </a> <br>bhāratasyetihāsasya puṇyāṃ granthārtha saṃyutām<br>saṃskāropagatāṃ brāhmīṃ nānāśāstropabṛṃhitām</div>
<div class="sloka" id="1_sloka18"> <a href="1.htm#1_sloka18">18 </a> <br>janamejayasya yāṃ rājño vaiśampāyana uktavān<br>yathāvat sa ṛṣis tuṣṭyā satre dvaipāyanājñayā</div>
<div class="sloka" id="1_sloka19"> <a href="1.htm#1_sloka19">19 </a> <br>vedaiś caturbhiḥ samitāṃ vyāsasyādbhuta karmaṇaḥ<br>saṃhitāṃ śrotum icchāmo dharmyāṃ pāpabhayāpahām</div>
<div class="sloka" id="1_sloka20"> <a href="1.htm#1_sloka20">20 </a> <br>[sūta]<br>ādyaṃ puruṣam īśānaṃ puruhūtaṃ puru ṣṭutam<br>ṛtam ekākṣaraṃ brahma vyaktāvyaktaṃ sanātanam</div>
<div class="sloka" id="1_sloka21"> <a href="1.htm#1_sloka21">21 </a> <br>asac ca sac caiva ca yad viśvaṃ sad asataḥ param<br>parāvarāṇāṃ sraṣṭāraṃ purāṇaṃ param avyayam</div>
<div class="sloka" id="1_sloka22"> <a href="1.htm#1_sloka22">22 </a> <br>maṅgalyaṃ maṅgalaṃ viṣṇuṃ vareṇyam anaghaṃ śucim<br>namaskṛtya hṛṣīkeśaṃ carācaraguruṃ harim</div>
<div class="sloka" id="1_sloka23"> <a href="1.htm#1_sloka23">23 </a> <br>maharṣeḥ pūjitasyeha sarvaloke mahātmanaḥ<br>pravakṣyāmi mataṃ kṛtsnaṃ vyāsasyāmita tejasaḥ</div>
<div class="sloka" id="1_sloka24"> <a href="1.htm#1_sloka24">24 </a> <br>ācakhyuḥ kavayaḥ ke cit saṃpratyācakṣate pare<br>ākhyāsyanti tathaivānye itihāsam imaṃ bhuvi</div>
<div class="sloka" id="1_sloka25"> <a href="1.htm#1_sloka25">25 </a> <br>idaṃ tu triṣu lokeṣu mahaj jñānaṃ pratiṣṭhitam<br>vistaraiś ca samāsaiś ca dhāryate yad dvijātibhiḥ</div>
<div class="sloka" id="1_sloka26"> <a href="1.htm#1_sloka26">26 </a> <br>alaṃkṛtaṃ śubhaiḥ śabdaiḥ samayair divyamānuṣaiḥ<br>chando vṛttaiś ca vividhair anvitaṃ viduṣāṃ priyam</div>
<div class="sloka" id="1_sloka27"> <a href="1.htm#1_sloka27">27 </a> <br>niṣprabhe 'smin nirāloke sarvatas tamasāvṛte<br>bṛhad aṇḍam abhūd ekaṃ prajānāṃ bījam akṣayam</div>
<div class="sloka" id="1_sloka28"> <a href="1.htm#1_sloka28">28 </a> <br>yugasyādau nimittaṃ tan mahad divyaṃ pracakṣate<br>yasmiṃs tac chrūyate satyaṃ jyotir brahma sanātanam</div>
<div class="sloka" id="1_sloka29"> <a href="1.htm#1_sloka29">29 </a> <br>adbhutaṃ cāpy acintyaṃ ca sarvatra samatāṃ gatam<br>avyaktaṃ kāraṇaṃ sūkṣmaṃ yat tat sadasad ātmakam</div>
<div class="sloka" id="1_sloka30"> <a href="1.htm#1_sloka30">30 </a> <br>yasmāt pitāmaho jajñe prabhur ekaḥ prajāpatiḥ<br>brahmā suraguruḥ sthāṇur manuḥ kaḥ parameṣṭhy atha</div>
<div class="sloka" id="1_sloka31"> <a href="1.htm#1_sloka31">31 </a> <br>prācetasas tathā dakṣo daṣka putrāś ca sapta ye<br>tataḥ prajānāṃ patayaḥ prābhavann ekaviṃśatiḥ</div>
<div class="sloka" id="1_sloka32"> <a href="1.htm#1_sloka32">32 </a> <br>puruṣaś cāprameyātmā yaṃ sarvam ṛṣayo viduḥ<br>viśve devās tathādityā vasavo 'thāśvināv api</div>
<div class="sloka" id="1_sloka33"> <a href="1.htm#1_sloka33">33 </a> <br>yakṣāḥ sādhyāḥ piśācāś ca guhyakāḥ pitaras tathā<br>tataḥ prasūtā vidvāṃsaḥ śiṣṭā brahmarṣayo 'malāḥ</div>
<div class="sloka" id="1_sloka34"> <a href="1.htm#1_sloka34">34 </a> <br>rājarṣayaś ca bahavaḥ sarvaiḥ samuditā guṇaiḥ<br>āpo dyauḥ pṛthivī vāyur antarikṣaṃ diśas tathā</div>
<div class="sloka" id="1_sloka35"> <a href="1.htm#1_sloka35">35 </a> <br>saṃvatsarartavo māsāḥ pakṣāho rātrayaḥ kramāt<br>yac cānyad api tat sarvaṃ saṃbhūtaṃ lokasākṣikam</div>
<div class="sloka" id="1_sloka36"> <a href="1.htm#1_sloka36">36 </a> <br>yad idaṃ dṛśyate kiṃ cid bhūtaṃ sthāvarajaṅgamam<br>punaḥ saṃkṣipyate sarvaṃ jagat prāpte yugakṣaye</div>
<div class="sloka" id="1_sloka37"> <a href="1.htm#1_sloka37">37 </a> <br>yathartāv ṛtuliṅgāni nānārūpāṇi paryaye<br>dṛśyante tāni tāny eva tathā bhāvā yugādiṣu</div>
<div class="sloka" id="1_sloka38"> <a href="1.htm#1_sloka38">38 </a> <br>evam etad anādy antaṃ bhūtasaṃhāra kārakam<br>anādi nidhanaṃ loke cakraṃ saṃparivartate</div>
<div class="sloka" id="1_sloka39"> <a href="1.htm#1_sloka39">39 </a> <br>trayas triṃśat sahasrāṇi trayas triṃśac chatāni ca<br>trayas triṃśac ca devānāṃ sṛṣṭiḥ saṃkṣepa lakṣaṇā</div>
<div class="sloka" id="1_sloka40"> <a href="1.htm#1_sloka40">40 </a> <br>divaḥ putro bṛhad bhānuś cakṣur ātmā vibhāvasuḥ<br>savitā ca ṛcīko 'rko bhānur āśā vaho raviḥ</div>
<div class="sloka" id="1_sloka41"> <a href="1.htm#1_sloka41">41 </a> <br>putrā vivasvataḥ sarve mahyas teṣāṃ tathāvaraḥ<br>deva bhrāṭ tanayas tasya tasmāt subhrāḍ iti smṛtaḥ</div>
<div class="sloka" id="1_sloka42"> <a href="1.htm#1_sloka42">42 </a> <br>subhrājas tu trayaḥ putrāḥ prajāvanto bahuśrutāḥ<br>daśa jyotiḥ śatajyotiḥ sahasrajyotir ātmavān</div>
<div class="sloka" id="1_sloka43"> <a href="1.htm#1_sloka43">43 </a> <br>daśa putrasahasrāṇi daśa jyoter mahātmanaḥ<br>tato daśaguṇāś cānye śatajyoter ihātmajāḥ</div>
<div class="sloka" id="1_sloka44"> <a href="1.htm#1_sloka44">44 </a> <br>bhūyas tato daśaguṇāḥ sahasrajyotiṣaḥ sutāḥ<br>tebhyo 'yaṃ kuruvaṃśaś ca yadūnāṃ bharatasya ca</div>
<div class="sloka" id="1_sloka45"> <a href="1.htm#1_sloka45">45 </a> <br>yayātīkṣvāku vaṃśaś ca rājarṣīṇāṃ ca sarvaśaḥ<br>saṃbhūtā bahavo vaṃśā bhūtasargāḥ savistarāḥ</div>
<div class="sloka" id="1_sloka46"> <a href="1.htm#1_sloka46">46 </a> <br>bhūtasthānāni sarvāṇi rahasyaṃ vividhaṃ ca yat<br>veda yogaṃ savijñānaṃ dharmo 'rthaḥ kāma eva ca</div>
<div class="sloka" id="1_sloka47"> <a href="1.htm#1_sloka47">47 </a> <br>dharmakāmārtha śāstrāṇi śāstrāṇi vividhāni ca<br>lokayātrā vidhānaṃ ca saṃbhūtaṃ dṛṣṭavān ṛṣiḥ</div>
<div class="sloka" id="1_sloka48"> <a href="1.htm#1_sloka48">48 </a> <br>itihāsāḥ savaiyākhyā vividhāḥ śrutayo 'pi ca<br>iha sarvam anukrāntam uktaṃ granthasya lakṣaṇam</div>
<div class="sloka" id="1_sloka49"> <a href="1.htm#1_sloka49">49 </a> <br>vistīryaitan mahaj jñānam ṛṣiḥ saṃkṣepam abravīt<br>iṣṭaṃ hi viduṣāṃ loke samāsa vyāsa dhāraṇam</div>
<div class="sloka" id="1_sloka50"> <a href="1.htm#1_sloka50">50 </a> <br>manvādi bhārataṃ ke cid āstīkādi tathāpare<br>tathoparicarādy anye viprāḥ samyag adhīyate</div>
<div class="sloka" id="1_sloka51"> <a href="1.htm#1_sloka51">51 </a> <br>vividhaṃ saṃhitā jñānaṃ dīpayanti manīṣiṇaḥ<br>vyākhyātuṃ kuśalāḥ ke cid granthaṃ dhārayituṃ pare</div>
<div class="sloka" id="1_sloka52"> <a href="1.htm#1_sloka52">52 </a> <br>tapasā brahmacaryeṇa vyasya vedaṃ sanātanam<br>itihāsam imaṃ cakre puṇyaṃ satyavatī sutaḥ</div>
<div class="sloka" id="1_sloka53"> <a href="1.htm#1_sloka53">53 </a> <br>parāśarātmajo vidvān brahmarṣiḥ saṃśitavrataḥ<br>mātur niyogād dharmātmā gāṅgeyasya ca dhīmataḥ</div>
<div class="sloka" id="1_sloka54"> <a href="1.htm#1_sloka54">54 </a> <br>kṣetre vicitravīryasya kṛṣṇadvaipāyanaḥ purā<br>trīn agnīn iva kauravyāñ janayām āsa vīryavān</div>
<div class="sloka" id="1_sloka55"> <a href="1.htm#1_sloka55">55 </a> <br>utpādya dhṛtarāṣṭraṃ ca pāṇḍuṃ viduram eva ca<br>jagāma tapase dhīmān punar evāśramaṃ prati</div>
<div class="sloka" id="1_sloka56"> <a href="1.htm#1_sloka56">56 </a> <br>teṣu jāteṣu vṛddheṣu gateṣu paramāṃ gatim<br>abravīd bhārataṃ loke mānuṣe 'smin mahān ṛṣiḥ</div>
<div class="sloka" id="1_sloka57"> <a href="1.htm#1_sloka57">57 </a> <br>janamejayena pṛṣṭaḥ san brāhmaṇaiś ca sahasraśaḥ<br>śaśāsa śiṣyam āsīnaṃ vaiśampāyanam antike</div>
<div class="sloka" id="1_sloka58"> <a href="1.htm#1_sloka58">58 </a> <br>sa sadasyaiḥ sahāsīnaḥ śrāvayām āsa bhāratam<br>karmāntareṣu yajñasya codyamānaḥ punaḥ punaḥ</div>
<div class="sloka" id="1_sloka59"> <a href="1.htm#1_sloka59">59 </a> <br>vistaraṃ kuruvaṃśasya gāndhāryā dharmaśīlatām<br>kṣattuḥ prajñāṃ dhṛtiṃ kuntyāḥ samyag dvaipāyano 'bravīt</div>
<div class="sloka" id="1_sloka60"> <a href="1.htm#1_sloka60">60 </a> <br>vāsudevasya māhātmyaṃ pāṇḍavānāṃ ca satyatām<br>durvṛttaṃ dhārtarāṣṭrāṇām uktavān bhagavān ṛṣiḥ</div>
<div class="sloka" id="1_sloka61"> <a href="1.htm#1_sloka61">61 </a> <br>caturviṃśatisāhasrīṃ cakre bhārata saṃhitām<br>upākhyānair vinā tāvad bhārataṃ procyate budhaiḥ</div>
<div class="sloka" id="1_sloka62"> <a href="1.htm#1_sloka62">62 </a> <br>tato 'dhyardhaśataṃ bhūyaḥ saṃkṣepaṃ kṛtavān ṛṣiḥ<br>anukramaṇim adhyāyaṃ vṛttāntānāṃ saparvaṇām</div>
<div class="sloka" id="1_sloka63"> <a href="1.htm#1_sloka63">63 </a> <br>idaṃ dvaipāyanaḥ pūrvaṃ putram adhyāpayac chukam<br>tato 'nyebhyo 'nurūpebhyaḥ śiṣyebhyaḥ pradadau prabhuḥ</div>
<div class="sloka" id="1_sloka64"> <a href="1.htm#1_sloka64">64 </a> <br>nārado 'śrāvayad devān asito devalaḥ pitṝn<br>gandharvayakṣarakṣāṃsi śrāvayām āsa vai śukaḥ</div>
<div class="sloka" id="1_sloka65"> <a href="1.htm#1_sloka65">65 </a> <br>duryodhano manyumayo mahādrumaḥ; skandhaḥ karṇaḥ śakunis tasya śākhāḥ<br>duḥśāsanaḥ puṣpaphale samṛddhe; mūlaṃ rājā dhṛtarāṣṭro 'manīṣī</div>
<div class="sloka" id="1_sloka66"> <a href="1.htm#1_sloka66">66 </a> <br>yudhiṣṭhiro dharmamayo mahādrumaḥ; skandho 'rjuno bhīmaseno 'sya śākhāḥ<br>mādrī sutau puṣpaphale samṛddhe; mūlaṃ kṛṣṇo brahma ca brāhmaṇāś ca</div>
<div class="sloka" id="1_sloka67"> <a href="1.htm#1_sloka67">67 </a> <br>pāṇḍur jitvā bahūn deśān yudhā vikramaṇena ca<br>araṇye mṛgayā śīlo nyavasat sajanas tadā</div>
<div class="sloka" id="1_sloka68"> <a href="1.htm#1_sloka68">68 </a> <br>mṛgavyavāya nidhane kṛcchrāṃ prāpa sa āpadam<br>janmaprabhṛti pārthānāṃ tatrācāra vidhikramaḥ</div>
<div class="sloka" id="1_sloka69"> <a href="1.htm#1_sloka69">69 </a> <br>mātror abhyupapattiś ca dharmopaniṣadaṃ prati<br>dharmasya vāyoḥ śakrasya devayoś ca tathāśvinoḥ</div>
<div class="sloka" id="1_sloka70"> <a href="1.htm#1_sloka70">70 </a> <br>tāpasaiḥ saha saṃvṛddhā mātṛbhyāṃ parirakṣitāḥ<br>medhyāraṇyeṣu puṇyeṣu mahatām āśrameṣu ca</div>
<div class="sloka" id="1_sloka71"> <a href="1.htm#1_sloka71">71 </a> <br>ṛṣibhiś ca tadānītā dhārtarāṣṭrān prati svayam<br>śiśavaś cābhirūpāś ca jaṭilā brahmacāriṇaḥ</div>
<div class="sloka" id="1_sloka72"> <a href="1.htm#1_sloka72">72 </a> <br>putrāś ca bhrātaraś ceme śiṣyāś ca suhṛdaś ca vaḥ<br>pāṇḍavā eta ity uktvā munayo 'ntarhitās tataḥ</div>
<div class="sloka" id="1_sloka73"> <a href="1.htm#1_sloka73">73 </a> <br>tāṃs tair niveditān dṛṣṭvā pāṇḍavān kauravās tadā<br>śiṣṭāś ca varṇāḥ paurā ye te harṣāc cukruśur bhṛśam</div>
<div class="sloka" id="1_sloka74"> <a href="1.htm#1_sloka74">74 </a> <br>āhuḥ ke cin na tasyaite tasyaita iti cāpare<br>yadā ciramṛtaḥ pāṇḍuḥ kathaṃ tasyeti cāpare</div>
<div class="sloka" id="1_sloka75"> <a href="1.htm#1_sloka75">75 </a> <br>svāgataṃ sarvathā diṣṭyā pāṇḍoḥ paśyāma saṃtatim<br>ucyatāṃ svāgatam iti vāco 'śrūyanta sarvaśaḥ</div>
<div class="sloka" id="1_sloka76"> <a href="1.htm#1_sloka76">76 </a> <br>tasminn uparate śabde diśaḥ sarvā vinādayan<br>antarhitānāṃ bhūtānāṃ nisvanas tumulo 'bhavat</div>
<div class="sloka" id="1_sloka77"> <a href="1.htm#1_sloka77">77 </a> <br>puṣpavṛṣṭiṃ śubhā gandhāḥ śaṅkhadundubhinisvanāḥ<br>āsan praveśe pārthānāṃ tad adbhutam ivābhavat</div>
<div class="sloka" id="1_sloka78"> <a href="1.htm#1_sloka78">78 </a> <br>tat prītyā caiva sarveṣāṃ paurāṇāṃ harṣasaṃbhavaḥ<br>śabda āsīn mahāṃs tatra divaspṛk kīrtivardhanaḥ</div>
<div class="sloka" id="1_sloka79"> <a href="1.htm#1_sloka79">79 </a> <br>te 'py adhītyākhilān vedāñ śāstrāṇi vividhāni ca<br>nyavasan pāṇḍavās tatra pūjitā akutobhayāḥ</div>
<div class="sloka" id="1_sloka80"> <a href="1.htm#1_sloka80">80 </a> <br>yudhiṣṭhirasya śaucena prītāḥ prakṛtayo 'bhavan<br>dhṛtyā ca bhīmasenasya vikrameṇārjunasya ca</div>
<div class="sloka" id="1_sloka81"> <a href="1.htm#1_sloka81">81 </a> <br>guruśuśrūṣayā kuntyā yamayor vinayena ca<br>tutoṣa lokaḥ sakalas teṣāṃ śauryaguṇena ca</div>
<div class="sloka" id="1_sloka82"> <a href="1.htm#1_sloka82">82 </a> <br>samavāye tato rājñāṃ kanyāṃ bhartṛsvayaṃvarām<br>prāptavān arjunaḥ kṛṣṇāṃ kṛtvā karma suduṣkaram</div>
<div class="sloka" id="1_sloka83"> <a href="1.htm#1_sloka83">83 </a> <br>tataḥ prabhṛti loke 'smin pūjyaḥ sarvadhanuṣmatām<br>āditya iva duṣprekṣyaḥ samareṣv api cābhavat</div>
<div class="sloka" id="1_sloka84"> <a href="1.htm#1_sloka84">84 </a> <br>sa sarvān pārthivāñ jitvā sarvāṃś ca mahato gaṇān<br>ājahārārjuno rājñe rājasūyaṃ mahākratum</div>
<div class="sloka" id="1_sloka85"> <a href="1.htm#1_sloka85">85 </a> <br>annavān dakṣiṇāvāṃś ca sarvaiḥ samudito guṇaiḥ<br>yudhiṣṭhireṇa saṃprāpto rājasūyo mahākratuḥ</div>
<div class="sloka" id="1_sloka86"> <a href="1.htm#1_sloka86">86 </a> <br>sunayād vāsudevasya bhīmārjunabalena ca<br>ghātayitvā jarāsaṃdhaṃ caidyaṃ ca balagarvitam</div>
<div class="sloka" id="1_sloka87"> <a href="1.htm#1_sloka87">87 </a> <br>duryodhanam upāgacchann arhaṇāni tatas tataḥ<br>maṇikāñcanaratnāni gohastyaśvadhanāni ca</div>
<div class="sloka" id="1_sloka88"> <a href="1.htm#1_sloka88">88 </a> <br>samṛddhāṃ tāṃ tathā dṛṣṭvā pāṇḍavānāṃ tadā śriyam<br>īrṣyā samutthaḥ sumahāṃs tasya manyur ajāyata</div>
<div class="sloka" id="1_sloka89"> <a href="1.htm#1_sloka89">89 </a> <br>vimānapratimāṃ cāpi mayena sukṛtāṃ sabhām<br>pāṇḍavānām upahṛtāṃ sa dṛṣṭvā paryatapyata</div>
<div class="sloka" id="1_sloka90"> <a href="1.htm#1_sloka90">90 </a> <br>yatrāvahasitaś cāsīt praskandann iva saṃbhramāt<br>pratyakṣaṃ vāsudevasya bhīmenānabhijātavat</div>
<div class="sloka" id="1_sloka91"> <a href="1.htm#1_sloka91">91 </a> <br>sa bhogān vividhān bhuñjan ratnāni vividhāni ca<br>kathito dhṛtarāṣṭrasya vivarṇo hariṇaḥ kṛśaḥ</div>
<div class="sloka" id="1_sloka92"> <a href="1.htm#1_sloka92">92 </a> <br>anvajānād ato dyūtaṃ dhṛtarāṣṭraḥ sutapriyaḥ<br>tac chrutvā vāsudevasya kopaḥ samabhavan mahān</div>
<div class="sloka" id="1_sloka93"> <a href="1.htm#1_sloka93">93 </a> <br>nātiprīti manāś cāsīd vivādāṃś cānvamodata<br>dyūtādīn anayān ghorān pravṛddhāṃś cāpy upaikṣata</div>
<div class="sloka" id="1_sloka94"> <a href="1.htm#1_sloka94">94 </a> <br>nirasya viduraṃ droṇaṃ bhīṣmaṃ śāradvataṃ kṛpam<br>vigrahe tumule tasminn ahan kṣatraṃ parasparam</div>
<div class="sloka" id="1_sloka95"> <a href="1.htm#1_sloka95">95 </a> <br>jayatsu pāṇḍuputreṣu śrutvā sumahad apriyam<br>duryodhana mataṃ jñātvā karṇasya śakunes tathā<br>dhṛtarāṣṭraś ciraṃ dhyātvā saṃjayaṃ vākyam abravīt</div>
<div class="sloka" id="1_sloka96"> <a href="1.htm#1_sloka96">96 </a> <br>śṛṇu saṃjaya me sarvaṃ na me 'sūyitum arhasi<br>śrutavān asi medhāvī buddhimān prājñasaṃmataḥ</div>
<div class="sloka" id="1_sloka97"> <a href="1.htm#1_sloka97">97 </a> <br>na vigrahe mama matir na ca prīye kuru kṣaye<br>na me viśeṣaḥ putreṣu sveṣu pāṇḍusuteṣu ca</div>
<div class="sloka" id="1_sloka98"> <a href="1.htm#1_sloka98">98 </a> <br>vṛddhaṃ mām abhyasūyanti putrā manyuparāyaṇāḥ<br>ahaṃ tv acakṣuḥ kārpaṇyāt putra prītyā sahāmi tat<br>muhyantaṃ cānumuhyāmi duryodhanam acetanam</div>
<div class="sloka" id="1_sloka99"> <a href="1.htm#1_sloka99">99 </a> <br>rājasūye śriyaṃ dṛṣṭvā pāṇḍavasya mahaujasaḥ<br>tac cāvahasanaṃ prāpya sabhārohaṇa darśane</div>
<div class="sloka" id="1_sloka100"> <a href="1.htm#1_sloka100">100 </a> <br>amarṣitaḥ svayaṃ jetum aśaktaḥ pāṇḍavān raṇe<br>nirutsāhaś ca saṃprāptuṃ śriyam akṣatriyo yathā<br>gāndhārarājasahitaś chadma dyūtam amantrayat</div>
<div class="sloka" id="1_sloka101"> <a href="1.htm#1_sloka101">101 </a> <br>tatra yad yad yathā jñātaṃ mayā saṃjaya tac chṛṇu<br>śrutvā hi mama vākyāni buddhyā yuktāni tattvataḥ<br>tato jñāsyasi māṃ saute prajñā cakṣuṣam ity uta</div>
<div class="sloka" id="1_sloka102"> <a href="1.htm#1_sloka102">102 </a> <br>yadāśrauṣaṃ dhanur āyamya citraṃ; viddhaṃ lakṣyaṃ pātitaṃ vai pṛthivyām<br>kṛṣṇāṃ hṛtāṃ paśyatāṃ sarvarājñāṃ; tadā nāśaṃse vijayāya saṃjaya</div>
<div class="sloka" id="1_sloka103"> <a href="1.htm#1_sloka103">103 </a> <br>yadāśrauṣaṃ dvārakāyāṃ subhadrāṃ; prasahyoḍhāṃ mādhavīm arjunena<br>indraprasthaṃ vṛṣṇivīrau ca yātau; tadā nāśaṃse vijayāya saṃjaya</div>
<div class="sloka" id="1_sloka104"> <a href="1.htm#1_sloka104">104 </a> <br>yadāśrauṣaṃ devarājaṃ pravṛṣṭaṃ; śarair divyair vāritaṃ cārjunena<br>agniṃ tathā tarpitaṃ khāṇḍave ca; tadā nāśaṃse vijayāya saṃjaya</div>
<div class="sloka" id="1_sloka105"> <a href="1.htm#1_sloka105">105 </a> <br>yadāśrauṣaṃ hṛtarājyaṃ yudhiṣṭhiraṃ; parājitaṃ saubalenākṣavatyām<br>anvāgataṃ bhrātṛbhir aprameyais; tadā nāśaṃse vijayāya saṃjaya</div>
<div class="sloka" id="1_sloka106"> <a href="1.htm#1_sloka106">106 </a> <br>yadāśrauṣaṃ draupadīm aśrukaṇṭhīṃ; sabhāṃ nītāṃ duḥkhitām ekavastrām<br>rajasvalāṃ nāthavatīm anāthavat; tadā nāśaṃse vijayāya saṃjaya</div>
<div class="sloka" id="1_sloka107"> <a href="1.htm#1_sloka107">107 </a> <br>yadāśrauṣaṃ vividhās tāta ceṣṭā; dharmātmanāṃ prasthitānāṃ vanāya<br>jyeṣṭhaprītyā kliśyatāṃ pāṇḍavānāṃ; tadā nāśaṃse vijayāya saṃjaya</div>
<div class="sloka" id="1_sloka108"> <a href="1.htm#1_sloka108">108 </a> <br>yadāśrauṣaṃ snātakānāṃ sahasrair; anvāgataṃ dharmarājaṃ vanastham<br>bhikṣābhujāṃ brāhmaṇānāṃ mahātmanāṃ; tadā nāśaṃse vijayāya saṃjaya</div>
<div class="sloka" id="1_sloka109"> <a href="1.htm#1_sloka109">109 </a> <br>yadāśrauṣam arjuno devadevaṃ; kirāta rūpaṃ tryambakaṃ toṣya yuddhe<br>avāpa tat pāśupataṃ mahāstraṃ; tadā nāśaṃse vijayāya saṃjaya</div>
<div class="sloka" id="1_sloka110"> <a href="1.htm#1_sloka110">110 </a> <br>yadāśrauṣaṃ tridivasthaṃ dhanaṃjayaṃ; śakrāt sākṣād divyam astraṃ yathāvat<br>adhīyānaṃ śaṃsitaṃ satyasaṃdhaṃ; tadā nāśaṃse vijayāya saṃjaya</div>
<div class="sloka" id="1_sloka111"> <a href="1.htm#1_sloka111">111 </a> <br>yadāśrauṣaṃ vaiśravaṇena sārdhaṃ; samāgataṃ bhīmam anyāṃś ca pārthān<br>tasmin deśe mānuṣāṇām agamye; tadā nāśaṃse vijayāya saṃjaya</div>
<div class="sloka" id="1_sloka112"> <a href="1.htm#1_sloka112">112 </a> <br>yadāśrauṣaṃ ghoṣayātrā gatānāṃ; bandhaṃ gandharvair mokṣaṇaṃ cārjunena<br>sveṣāṃ sutānāṃ karṇa buddhau ratānāṃ; tadā nāśaṃse vijayāya saṃjaya</div>
<div class="sloka" id="1_sloka113"> <a href="1.htm#1_sloka113">113 </a> <br>yadāśrauṣaṃ yakṣarūpeṇa dharmaṃ; samāgataṃ dharmarājena sūta<br>praśnān uktān vibruvantaṃ ca samyak; tadā nāśaṃse vijayāya saṃjaya</div>
<div class="sloka" id="1_sloka114"> <a href="1.htm#1_sloka114">114 </a> <br>yadāśrauṣaṃ māmakānāṃ variṣṭhān; dhanaṃjayenaika rathena bhagnān<br>virāṭa rāṣṭre vasatā mahātmanā; tadā nāśaṃse vijayāya saṃjaya</div>
<div class="sloka" id="1_sloka115"> <a href="1.htm#1_sloka115">115 </a> <br>yadāśrauṣaṃ satkṛtāṃ matsyarājñā; sutāṃ dattām uttarām arjunāya<br>tāṃ cārjunaḥ pratyagṛhṇāt sutārthe; tadā nāśaṃse vijayāya saṃjaya</div>
<div class="sloka" id="1_sloka116"> <a href="1.htm#1_sloka116">116 </a> <br>yadāśrauṣaṃ nirjitasyādhanasya; pravrājitasya svajanāt pracyutasya<br>akṣauhiṇīḥ sapta yudhiṣṭhirasya; tadā nāśaṃse vijayāya saṃjaya</div>
<div class="sloka" id="1_sloka117"> <a href="1.htm#1_sloka117">117 </a> <br>yadāśrauṣaṃ naranārāyaṇau tau; kṛṣṇārjunau vadato nāradasya<br>ahaṃ draṣṭā brahmaloke sadeti; tadā nāśaṃse vijayāya saṃjaya</div>
<div class="sloka" id="1_sloka118"> <a href="1.htm#1_sloka118">118 </a> <br>yadāśrauṣaṃ mādhavaṃ vāsudevaṃ; sarvātmanā pāṇḍavārthe niviṣṭam<br>yasyemāṃ gāṃ vikramam ekam āhus; tadā nāśaṃse vijayāya saṃjaya</div>
<div class="sloka" id="1_sloka119"> <a href="1.htm#1_sloka119">119 </a> <br>yadāśrauṣaṃ karṇaduryodhanābhyāṃ; buddhiṃ kṛtāṃ nigrahe keśavasya<br>taṃ cātmānaṃ bahudhā darśayānaṃ; tadā nāśaṃse vijayāya saṃjaya</div>
<div class="sloka" id="1_sloka120"> <a href="1.htm#1_sloka120">120 </a> <br>yadāśrauṣaṃ vāsudeve prayāte; rathasyaikām agratas tiṣṭhamānām<br>ārtāṃ pṛthāṃ sāntvitāṃ keśavena; tadā nāśaṃse vijayāya saṃjaya</div>
<div class="sloka" id="1_sloka121"> <a href="1.htm#1_sloka121">121 </a> <br>yadāśrauṣaṃ mantriṇaṃ vāsudevaṃ; tathā bhīṣmaṃ śāṃtanavaṃ ca teṣām<br>bhāradvājaṃ cāśiṣo 'nubruvāṇaṃ; tadā nāśaṃse vijayāya saṃjaya</div>
<div class="sloka" id="1_sloka122"> <a href="1.htm#1_sloka122">122 </a> <br>yadāśrauṣaṃ karṇa uvāca bhīṣmaṃ; nāhaṃ yotsye yudhyamāne tvayīti<br>hitvā senām apacakrāma caiva; tadā nāśaṃse vijayāya saṃjaya</div>
<div class="sloka" id="1_sloka123"> <a href="1.htm#1_sloka123">123 </a> <br>yadāśrauṣaṃ vāsudevārjunau tau; tathā dhanur gāṇḍivam aprameyam<br>trīṇy ugravīryāṇi samāgatāni; tadā nāśaṃse vijayāya saṃjaya</div>
<div class="sloka" id="1_sloka124"> <a href="1.htm#1_sloka124">124 </a> <br>yadāśrauṣaṃ kaśmalenābhipanne; rathopasthe sīdamāne 'rjune vai<br>kṛṣṇaṃ lokān darśayānaṃ śarīre; tadā nāśaṃse vijayāya saṃjaya</div>
<div class="sloka" id="1_sloka125"> <a href="1.htm#1_sloka125">125 </a> <br>yadāśrauṣaṃ bhīṣmam amitrakarśanaṃ; nighnantam ājāv ayutaṃ rathānām<br>naiṣāṃ kaś cid vadhyate dṛśyarūpas; tadā nāśaṃse vijayāya saṃjaya</div>
<div class="sloka" id="1_sloka126"> <a href="1.htm#1_sloka126">126 </a> <br>yadāśrauṣaṃ bhīṣmam atyantaśūraṃ; hataṃ pārthenāhaveṣv apradhṛṣyam<br>śikhaṇḍinaṃ purataḥ sthāpayitvā; tadā nāśaṃse vijayāya saṃjaya</div>
<div class="sloka" id="1_sloka127"> <a href="1.htm#1_sloka127">127 </a> <br>yadāśrauṣaṃ śaratalpe śayānaṃ; vṛddhaṃ vīraṃ sāditaṃ citrapuṅkhaiḥ<br>bhīṣmaṃ kṛtvā somakān alpaśeṣāṃs; tadā nāśaṃse vijayāya saṃjaya</div>
<div class="sloka" id="1_sloka128"> <a href="1.htm#1_sloka128">128 </a> <br>yadāśrauṣaṃ śāṃtanave śayāne; pānīyārthe coditenārjunena<br>bhūmiṃ bhittvā tarpitaṃ tatra bhīṣmaṃ; tadā nāśaṃse vijayāya saṃjaya</div>
<div class="sloka" id="1_sloka129"> <a href="1.htm#1_sloka129">129 </a> <br>yadāśrauṣaṃ śukrasūryau ca yuktau; kaunteyānām anulomau jayāya<br>nityaṃ cāsmāñ śvāpadā vyābhaṣantas; tadā nāśaṃse vijayāya saṃjaya</div>
<div class="sloka" id="1_sloka130"> <a href="1.htm#1_sloka130">130 </a> <br>yadā droṇo vividhān astramārgān; vidarśayan samare citrayodhī<br>na pāṇḍavāñ śreṣṭhatamān nihanti; tadā nāśaṃse vijayāya saṃjaya</div>
<div class="sloka" id="1_sloka131"> <a href="1.htm#1_sloka131">131 </a> <br>yadāśrauṣaṃ cāsmadīyān mahārathān; vyavasthitān arjunasyāntakāya<br>saṃsaptakān nihatān arjunena; tadā nāśaṃse vijayāya saṃjaya</div>
<div class="sloka" id="1_sloka132"> <a href="1.htm#1_sloka132">132 </a> <br>yadāśrauṣaṃ vyūham abhedyam anyair; bhāradvājenātta śastreṇa guptam<br>bhittvā saubhadraṃ vīram ekaṃ praviṣṭaṃ; tadā nāśaṃse vijayāya saṃjaya</div>
<div class="sloka" id="1_sloka133"> <a href="1.htm#1_sloka133">133 </a> <br>yadābhimanyuṃ parivārya bālaṃ; sarve hatvā hṛṣṭarūpā babhūvuḥ<br>mahārathāḥ pārtham aśaknuvantas; tadā nāśaṃse vijayāya saṃjaya</div>
<div class="sloka" id="1_sloka134"> <a href="1.htm#1_sloka134">134 </a> <br>yadāśrauṣam abhimanyuṃ nihatya; harṣān mūḍhān krośato dhārtarāṣṭrān<br>krodhaṃ muktaṃ saindhave cārjunena; tadā nāśaṃse vijayāya saṃjaya</div>
<div class="sloka" id="1_sloka135"> <a href="1.htm#1_sloka135">135 </a> <br>yadāśrauṣaṃ saindhavārthe pratijñāṃ; pratijñātāṃ tad vadhāyārjunena<br>satyāṃ nistīrṇāṃ śatrumadhye ca; tena tadā nāśaṃse vijayāya saṃjaya</div>
<div class="sloka" id="1_sloka136"> <a href="1.htm#1_sloka136">136 </a> <br>yadāśrauṣaṃ śrāntahaye dhanaṃjaye; muktvā hayān pāyayitvopavṛttān<br>punar yuktvā vāsudevaṃ prayātaṃ; tadā nāśaṃse vijayāya saṃjaya</div>
<div class="sloka" id="1_sloka137"> <a href="1.htm#1_sloka137">137 </a> <br>yadāśrauṣaṃ vāhaneṣv āśvasatsu; rathopasthe tiṣṭhatā gāṇḍivena<br>sarvān yodhān vāritān arjunena; tadā nāśaṃse vijayāya saṃjaya</div>
<div class="sloka" id="1_sloka138"> <a href="1.htm#1_sloka138">138 </a> <br>yadāśrauṣaṃ nāgabalair durutsahaṃ; droṇānīkaṃ yuyudhānaṃ pramathya<br>yātaṃ vārṣṇeyaṃ yatra tau kṛṣṇa pārthau; tadā nāśaṃse vijayāya saṃjaya</div>
<div class="sloka" id="1_sloka139"> <a href="1.htm#1_sloka139">139 </a> <br>yadāśrauṣaṃ karṇam āsādya muktaṃ; vadhād bhīmaṃ kutsayitvā vacobhiḥ<br>dhanuṣkoṭyā tudya karṇena vīraṃ; tadā nāśaṃse vijayāya saṃjaya</div>
<div class="sloka" id="1_sloka140"> <a href="1.htm#1_sloka140">140 </a> <br>yadā droṇaḥ kṛtavarmā kṛpaś ca; karṇo drauṇir madrarājaś ca śūraḥ<br>amarṣayan saindhavaṃ vadhyamānaṃ; tadā nāśaṃse vijayāya saṃjaya</div>
<div class="sloka" id="1_sloka141"> <a href="1.htm#1_sloka141">141 </a> <br>yadāśrauṣaṃ devarājena dattāṃ; divyāṃ śaktiṃ vyaṃsitāṃ mādhavena<br>ghaṭotkace rākṣase ghorarūpe; tadā nāśaṃse vijayāya saṃjaya</div>
<div class="sloka" id="1_sloka142"> <a href="1.htm#1_sloka142">142 </a> <br>yadāśrauṣaṃ karṇa ghaṭotkacābhyāṃ; yuddhe muktāṃ sūtaputreṇa śaktim<br>yayā vadhyaḥ samare savyasācī; tadā nāśaṃse vijayāya saṃjaya</div>
<div class="sloka" id="1_sloka143"> <a href="1.htm#1_sloka143">143 </a> <br>yadāśrauṣaṃ droṇam ācāryam ekaṃ; dhṛṣṭadyumnenābhyatikramya dharmam<br>rathopasthe prāyagataṃ viśastaṃ; tadā nāśaṃse vijayāya saṃjaya</div>
<div class="sloka" id="1_sloka144"> <a href="1.htm#1_sloka144">144 </a> <br>yadāśrauṣaṃ drauṇinā dvairathasthaṃ; mādrīputraṃ nakulaṃ lokamadhye<br>samaṃ yuddhe pāṇḍavaṃ yudhyamānaṃ; tadā nāśaṃse vijayāya saṃjaya</div>
<div class="sloka" id="1_sloka145"> <a href="1.htm#1_sloka145">145 </a> <br>yadā droṇe nihate droṇaputro; nārāyaṇaṃ divyam astraṃ vikurvan<br>naiṣām antaṃ gatavān pāṇḍavānāṃ; tadā nāśaṃse vijayāya saṃjaya</div>
<div class="sloka" id="1_sloka146"> <a href="1.htm#1_sloka146">146 </a> <br>yadāśrauṣaṃ karṇam atyantaśūraṃ; hataṃ pārthenāhaveṣv apradhṛṣyam<br>tasmin bhrātṝṇāṃ vigrahe deva guhye; tadā nāśaṃse vijayāya saṃjaya</div>
<div class="sloka" id="1_sloka147"> <a href="1.htm#1_sloka147">147 </a> <br>yadāśrauṣaṃ droṇaputraṃ kṛpaṃ ca; duḥśāsanaṃ kṛtavarmāṇam ugram<br>yudhiṣṭhiraṃ śūnyam adharṣayantaṃ; tadā nāśaṃse vijayāya saṃjaya</div>
<div class="sloka" id="1_sloka148"> <a href="1.htm#1_sloka148">148 </a> <br>yadāśrauṣaṃ nihataṃ madrarājaṃ; raṇe śūraṃ dharmarājena sūta<br>sadā saṃgrāme spardhate yaḥ sa kṛṣṇaṃ; tadā nāśaṃse vijayāya saṃjaya</div>
<div class="sloka" id="1_sloka149"> <a href="1.htm#1_sloka149">149 </a> <br>yadāśrauṣaṃ kalahadyūtamūlaṃ; māyābalaṃ saubalaṃ pāṇḍavena<br>hataṃ saṃgrāme sahadevena pāpaṃ; tadā nāśaṃse vijayāya saṃjaya</div>
<div class="sloka" id="1_sloka150"> <a href="1.htm#1_sloka150">150 </a> <br>yadāśrauṣaṃ śrāntam ekaṃ śayānaṃ; hradaṃ gatvā stambhayitvā tad ambhaḥ<br>duryodhanaṃ virathaṃ bhagnadarpaṃ; tadā nāśaṃse vijayāya saṃjaya</div>
<div class="sloka" id="1_sloka151"> <a href="1.htm#1_sloka151">151 </a> <br>yadāśrauṣaṃ pāṇḍavāṃs tiṣṭhamānān; gaṅgā hrade vāsudevena sārdham<br>amarṣaṇaṃ dharṣayataḥ sutaṃ me; tadā nāśaṃse vijayāya saṃjaya</div>
<div class="sloka" id="1_sloka152"> <a href="1.htm#1_sloka152">152 </a> <br>yadāśrauṣaṃ vividhāṃs tāta mārgān; gadāyuddhe maṇḍalaṃ saṃcarantam<br>mithyā hataṃ vāsudevasya buddhyā; tadā nāśaṃse vijayāya saṃjaya</div>
<div class="sloka" id="1_sloka153"> <a href="1.htm#1_sloka153">153 </a> <br>yadāśrauṣaṃ droṇaputrādibhis tair; hatān pāñcālān draupadeyāṃś ca suptān<br>kṛtaṃ bībhatsamaya śasyaṃ ca karma; tadā nāśaṃse vijayāya saṃjaya</div>
<div class="sloka" id="1_sloka154"> <a href="1.htm#1_sloka154">154 </a> <br>yadāśrauṣaṃ bhīmasenānuyātena; aśvatthāmnā paramāstraṃ prayuktam<br>kruddhenaiṣīkam avadhīd yena garbhaṃ; tadā nāśaṃse vijayāya saṃjaya</div>
<div class="sloka" id="1_sloka155"> <a href="1.htm#1_sloka155">155 </a> <br>yadāśrauṣaṃ brahmaśiro 'rjunena muktaṃ; svastīty astram astreṇa śāntam<br>aśvatthāmnā maṇiratnaṃ ca dattaṃ; tadā nāśaṃse vijayāya saṃjaya</div>
<div class="sloka" id="1_sloka156"> <a href="1.htm#1_sloka156">156 </a> <br>yadāśrauṣaṃ droṇaputreṇa garbhe; vairāṭyā vai pātyamāne mahāstre<br>dvaipāyanaḥ keśavo droṇaputraṃ; paraspareṇābhiśāpaiḥ śaśāpa</div>
<div class="sloka" id="1_sloka157"> <a href="1.htm#1_sloka157">157 </a> <br>śocyā gāndhārī putrapautrair vihīnā; tathā vadhvaḥ pitṛbhir bhrātṛbhiś ca<br>kṛtaṃ kāryaṃ duṣkaraṃ pāṇḍaveyaiḥ; prāptaṃ rājyam asapatnaṃ punas taiḥ</div>
<div class="sloka" id="1_sloka158"> <a href="1.htm#1_sloka158">158 </a> <br>kaṣṭaṃ yuddhe daśa śeṣāḥ śrutā me; trayo 'smākaṃ pāṇḍavānāṃ ca sapta<br>dvyūnā viṃśatir āhatākṣauhiṇīnāṃ; tasmin saṃgrāme vigrahe kṣatriyāṇām</div>
<div class="sloka" id="1_sloka159"> <a href="1.htm#1_sloka159">159 </a> <br>tamasā tv abhyavastīrṇo moha āviśatīva mām<br>saṃjñāṃ nopalabhe sūta mano vihvalatīva me</div>
<div class="sloka" id="1_sloka160"> <a href="1.htm#1_sloka160">160 </a> <br>ity uktvā dhṛtarāṣṭro 'tha vilapya bahuduḥkhitaḥ<br>mūrcchitaḥ punar āśvastaḥ saṃjayaṃ vākyam abravīt</div>
<div class="sloka" id="1_sloka161"> <a href="1.htm#1_sloka161">161 </a> <br>saṃjayaivaṃ gate prāṇāṃs tyaktum icchāmi māciram<br>stokaṃ hy api na paśyāmi phalaṃ jīvitadhāraṇe</div>
<div class="sloka" id="1_sloka162"> <a href="1.htm#1_sloka162">162 </a> <br>taṃ tathā vādinaṃ dīnaṃ vilapantaṃ mahīpatim<br>gāvalgaṇir idaṃ dhīmān mahārthaṃ vākyam abravīt</div>
<div class="sloka" id="1_sloka163"> <a href="1.htm#1_sloka163">163 </a> <br>śrutavān asi vai rājño mahotsāhān mahābalān<br>dvaipāyanasya vadato nāradasya ca dhīmataḥ</div>
<div class="sloka" id="1_sloka164"> <a href="1.htm#1_sloka164">164 </a> <br>mahatsu rājavaṃśeṣu guṇaiḥ samuditeṣu ca<br>jātān divyāstraviduṣaḥ śakra pratimatejasaḥ</div>
<div class="sloka" id="1_sloka165"> <a href="1.htm#1_sloka165">165 </a> <br>dharmeṇa pṛthivīṃ jitvā yajñair iṣṭvāpta dakṣiṇaiḥ<br>asmiṁl loke yaśaḥ prāpya tataḥ kālavaśaṃ gatāḥ</div>
<div class="sloka" id="1_sloka166"> <a href="1.htm#1_sloka166">166 </a> <br>vainyaṃ mahārathaṃ vīraṃ sṛñjayaṃ jayatāṃ varam<br>suhotraṃ ranti devaṃ ca kakṣīvantaṃ tathauśijam</div>
<div class="sloka" id="1_sloka167"> <a href="1.htm#1_sloka167">167 </a> <br>bāhlīkaṃ damanaṃ śaibyaṃ śaryātim ajitaṃ jitam<br>viśvāmitram amitraghnam ambarīṣaṃ mahābalam</div>
<div class="sloka" id="1_sloka168"> <a href="1.htm#1_sloka168">168 </a> <br>maruttaṃ manum ikṣvākuṃ gayaṃ bharatam eva ca<br>rāmaṃ dāśarathiṃ caiva śaśabinduṃ bhagīratham</div>
<div class="sloka" id="1_sloka169"> <a href="1.htm#1_sloka169">169 </a> <br>yayātiṃ śubhakarmāṇaṃ devair yo yājitaḥ svayam<br>caityayūpāṅkitā bhūmir yasyeyaṃ savanākarā</div>
<div class="sloka" id="1_sloka170"> <a href="1.htm#1_sloka170">170 </a> <br>iti rājñāṃ caturviṃśan nāradena surarṣiṇā<br>putraśokābhitaptāya purā śaibyāya kīrtitāḥ</div>
<div class="sloka" id="1_sloka171"> <a href="1.htm#1_sloka171">171 </a> <br>tebhyaś cānye gatāḥ pūrvaṃ rājāno balavattarāḥ<br>mahārathā mahātmānaḥ sarvaiḥ samuditā guṇaiḥ</div>
<div class="sloka" id="1_sloka172"> <a href="1.htm#1_sloka172">172 </a> <br>pūruḥ kurur yaduḥ śūro viṣvag aśvo mahādhṛtiḥ<br>anenā yuvanāśvaś ca kakutstho vikramī raghuḥ</div>
<div class="sloka" id="1_sloka173"> <a href="1.htm#1_sloka173">173 </a> <br>vijitī vīti hotraś ca bhavaḥ śveto bṛhad guruḥ<br>uśīnaraḥ śatarathaḥ kaṅko duliduho drumaḥ</div>
<div class="sloka" id="1_sloka174"> <a href="1.htm#1_sloka174">174 </a> <br>dambhodbhavaḥ paro venaḥ sagaraḥ saṃkṛtir nimiḥ<br>ajeyaḥ paraśuḥ puṇḍraḥ śambhur devāvṛdho 'naghaḥ</div>
<div class="sloka" id="1_sloka175"> <a href="1.htm#1_sloka175">175 </a> <br>devāhvayaḥ supratimaḥ supratīko bṛhadrathaḥ<br>mahotsāho vinītātmā sukratur naiṣadho nalaḥ</div>
<div class="sloka" id="1_sloka176"> <a href="1.htm#1_sloka176">176 </a> <br>satyavrataḥ śāntabhayaḥ sumitraḥ subalaḥ prabhuḥ<br>jānu jaṅgho 'naraṇyo 'rkaḥ priya bhṛtyaḥ śubhavrataḥ</div>
<div class="sloka" id="1_sloka177"> <a href="1.htm#1_sloka177">177 </a> <br>balabandhur nirāmardaḥ ketuśṛṅgo bṛhadbalaḥ<br>dhṛṣṭaketur bṛhat ketur dīptaketur nirāmayaḥ</div>
<div class="sloka" id="1_sloka178"> <a href="1.htm#1_sloka178">178 </a> <br>avikṣit prabalo dhūrtaḥ kṛtabandhur dṛḍheṣudhiḥ<br>mahāpurāṇaḥ saṃbhāvyaḥ pratyaṅgaḥ parahā śrutiḥ</div>
<div class="sloka" id="1_sloka179"> <a href="1.htm#1_sloka179">179 </a> <br>ete cānye ca bahavaḥ śataśo 'tha sahasraśaḥ<br>śrūyante 'yutaśaś cānye saṃkhyātāś cāpi padmaśaḥ</div>
<div class="sloka" id="1_sloka180"> <a href="1.htm#1_sloka180">180 </a> <br>hitvā suvipulān bhogān buddhimanto mahābalāḥ<br>rājāno nidhanaṃ prāptās tava putrair mahattamāḥ</div>
<div class="sloka" id="1_sloka181"> <a href="1.htm#1_sloka181">181 </a> <br>yeṣāṃ divyāni karmāṇi vikramas tyāga eva ca<br>māhātmyam api cāstikyaṃ satyatā śaucam ārjavam</div>
<div class="sloka" id="1_sloka182"> <a href="1.htm#1_sloka182">182 </a> <br>vidvadbhiḥ kathyate loke purāṇaiḥ kavi sattamaiḥ<br>sarvarddhi guṇasaṃpannās te cāpi nidhanaṃ gatāḥ</div>
<div class="sloka" id="1_sloka183"> <a href="1.htm#1_sloka183">183 </a> <br>tava putrā durātmānaḥ prataptāś caiva manyunā<br>lubdhā durvṛtta bhūyiṣṭhā na tāñ śocitum arhasi</div>
<div class="sloka" id="1_sloka184"> <a href="1.htm#1_sloka184">184 </a> <br>śrutavān asi medhāvī buddhimān prājñasaṃmataḥ<br>yeṣāṃ śāstrānugā buddhir na te muhyanti bhārata</div>
<div class="sloka" id="1_sloka185"> <a href="1.htm#1_sloka185">185 </a> <br>nigrahānugrahau cāpi viditau te narādhipa<br>nātyantam evānuvṛttiḥ śrūyate putra rakṣaṇe</div>
<div class="sloka" id="1_sloka186"> <a href="1.htm#1_sloka186">186 </a> <br>bhavitavyaṃ tathā tac ca nātaḥ śocitum arhasi<br>daivaṃ prajñā viśeṣeṇa ko nivartitum arhati</div>
<div class="sloka" id="1_sloka187"> <a href="1.htm#1_sloka187">187 </a> <br>vidhātṛvihitaṃ mārgaṃ na kaś cid ativartate<br>kālamūlam idaṃ sarvaṃ bhāvābhāvau sukhāsukhe</div>
<div class="sloka" id="1_sloka188"> <a href="1.htm#1_sloka188">188 </a> <br>kālaḥ pacati bhūtāni kālaḥ saṃharati prajāḥ<br>nirdahantaṃ prajāḥ kālaṃ kālaḥ śamayate punaḥ</div>
<div class="sloka" id="1_sloka189"> <a href="1.htm#1_sloka189">189 </a> <br>kālo vikurute bhāvān sarvāṁl loke śubhāśubhān<br>kālaḥ saṃkṣipate sarvāḥ prajā visṛjate punaḥ<br>kālaḥ sarveṣu bhūteṣu caraty avidhṛtaḥ samaḥ</div>
<div class="sloka" id="1_sloka190"> <a href="1.htm#1_sloka190">190 </a> <br>atītānāgatā bhāvā ye ca vartanti sāṃpratam<br>tān kālanirmitān buddhvā na saṃjñāṃ hātum arhasi</div>
<div class="sloka" id="1_sloka191"> <a href="1.htm#1_sloka191">191 </a> <br>[s]<br>atropaniṣadaṃ puṇyāṃ kṛṣṇadvaipāyano 'bravīt<br>bhāratādhyayanāt puṇyād api pādam adhīyataḥ<br>śraddadhānasya pūyante sarvapāpāny aśeṣataḥ</div>
<div class="sloka" id="1_sloka192"> <a href="1.htm#1_sloka192">192 </a> <br>devarṣayo hy atra puṇyā brahma rājarṣayas tathā<br>kīrtyante śubhakarmāṇas tathā yakṣamahoragāḥ</div>
<div class="sloka" id="1_sloka193"> <a href="1.htm#1_sloka193">193 </a> <br>bhagavān vāsudevaś ca kīrtyate 'tra sanātanaḥ<br>sa hi satyam ṛtaṃ caiva pavitraṃ puṇyam eva ca</div>
<div class="sloka" id="1_sloka194"> <a href="1.htm#1_sloka194">194 </a> <br>śāśvataṃ brahma paramaṃ dhruvaṃ jyotiḥ sanātanam<br>yasya divyāni karmāṇi kathayanti manīṣiṇaḥ</div>
<div class="sloka" id="1_sloka195"> <a href="1.htm#1_sloka195">195 </a> <br>asat sat sad asac caiva yasmād devāt pravartate<br>saṃtatiś ca pravṛttiś ca janmamṛtyuḥ punarbhavaḥ</div>
<div class="sloka" id="1_sloka196"> <a href="1.htm#1_sloka196">196 </a> <br>adhyātmaṃ śrūyate yac ca pañca bhūtaguṇātmakam<br>avyaktādi paraṃ yac ca sa eva parigīyate</div>
<div class="sloka" id="1_sloka197"> <a href="1.htm#1_sloka197">197 </a> <br>yat tad yati varā yuktā dhyānayogabalānvitāḥ<br>pratibimbam ivādarśe paśyanty ātmany avasthitam</div>
<div class="sloka" id="1_sloka198"> <a href="1.htm#1_sloka198">198 </a> <br>śraddadhānaḥ sadodyuktaḥ satyadharmaparāyaṇaḥ<br>āsevann imam adhyāyaṃ naraḥ pāpāt pramucyate</div>
<div class="sloka" id="1_sloka199"> <a href="1.htm#1_sloka199">199 </a> <br>anukramaṇim adhyāyaṃ bhāratasyemam āditaḥ<br>āstikaḥ satataṃ śṛṇvan na kṛcchreṣv avasīdati</div>
<div class="sloka" id="1_sloka200"> <a href="1.htm#1_sloka200">200 </a> <br>ubhe saṃdhye japan kiṃ cit sadyo mucyeta kilbiṣāt<br>anukramaṇyā yāvat syād ahnā rātryā ca saṃcitam</div>
<div class="sloka" id="1_sloka201"> <a href="1.htm#1_sloka201">201 </a> <br>bhāratasya vapur hy etat satyaṃ cāmṛtam eva ca<br>nava nītaṃ yathā dadhno dvipadāṃ brāhmaṇo yathā</div>
<div class="sloka" id="1_sloka202"> <a href="1.htm#1_sloka202">202 </a> <br>hradānām udadhiḥ śreṣṭho gaur variṣṭhā catuṣpadām<br>yathaitāni variṣṭhāni tathā bharatam ucyate</div>
<div class="sloka" id="1_sloka203"> <a href="1.htm#1_sloka203">203 </a> <br>yaś cainaṃ śrāvayec chrāddhe brāhmaṇān pādam antataḥ<br>akṣayyam annapānaṃ tat pitṝṃs tasyopatiṣṭhati</div>
<div class="sloka" id="1_sloka204"> <a href="1.htm#1_sloka204">204 </a> <br>itihāsa purāṇābhyāṃ vedaṃ samupabṛṃhayet<br>bibhety alpaśrutād vedo mām ayaṃ pratariṣyati</div>
<div class="sloka" id="1_sloka205"> <a href="1.htm#1_sloka205">205 </a> <br>kārṣṇaṃ vedam imaṃ vidvāñ śrāvayitvārtham aśnute<br>bhrūṇa hatyā kṛtaṃ cāpi pāpaṃ jahyān na saṃśayaḥ</div>
<div class="sloka" id="1_sloka206"> <a href="1.htm#1_sloka206">206 </a> <br>ya imaṃ śucir adhyāyaṃ paṭhet parvaṇi parvaṇi<br>adhītaṃ bhārataṃ tena kṛtsnaṃ syād iti me matiḥ</div>
<div class="sloka" id="1_sloka207"> <a href="1.htm#1_sloka207">207 </a> <br>yaś cemaṃ śṛṇuyān nityam ārṣaṃ śraddhāsamanvitaḥ<br>sa dīrgham āyuḥ kīrtiṃ ca svargatiṃ cāpnuyān naraḥ</div>
<div class="sloka" id="1_sloka208"> <a href="1.htm#1_sloka208">208 </a> <br>catvāra ekato vedā bhārataṃ caikam ekataḥ<br>samāgataiḥ surarṣibhis tulām āropitaṃ purā<br>mahattve ca gurutve ca dhriyamāṇaṃ tato 'dhikam</div>
<div class="sloka" id="1_sloka209"> <a href="1.htm#1_sloka209">209 </a> <br>mahattvād bhāravattvāc ca mahābhāratam ucyate<br>niruktam asya yo veda sarvapāpaiḥ pramucyate</div></body></html>