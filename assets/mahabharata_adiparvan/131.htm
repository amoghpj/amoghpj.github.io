<html><body><div class="sloka" id="131_sloka1"> <a href="131.htm#131_sloka1">1 </a> <br>[vai]<br>tato duryodhano rājā sarvās tāḥ prakṛtīḥ śanaiḥ<br>arthamānapradānābhyāṃ saṃjahāra sahānujaḥ<br>[वै] <br>ततो दुर्योधनो राजा सर्वास् ताः प्रकृतीः शनैः <br>अर्थमानप्रदानाभ्यां संजहार सहानुजः </div>
<div class="sloka" id="131_sloka2"> <a href="131.htm#131_sloka2">2 </a> <br>dhṛtarāṣṭra prayuktās tu ke cit kuśalamantriṇaḥ<br>kathayāṃ cakrire ramyaṃ nagaraṃ vāraṇāvatam<br>धृतराष्ट्र प्रयुक्तास् तु के चित् कुशलमन्त्रिणः <br>कथयां चक्रिरे रम्यं नगरं वारणावतम् </div>
<div class="sloka" id="131_sloka3"> <a href="131.htm#131_sloka3">3 </a> <br>ayaṃ samājaḥ sumahān ramaṇīyatamo bhuvi<br>upasthitaḥ paśupater nagare vāraṇāvate<br>अयं समाजः सुमहान् रमणीयतमो भुवि <br>उपस्थितः पशुपतेर् नगरे वारणावते </div>
<div class="sloka" id="131_sloka4"> <a href="131.htm#131_sloka4">4 </a> <br>sarvaratnasamākīrṇe puṃsāṃ deśe manorame<br>ity evaṃ dhṛtarāṣṭrasya vacanāc cakrire kathāḥ<br>सर्वरत्नसमाकीर्णे पुंसां देशे मनोरमे <br>इत्य् एवं धृतराष्ट्रस्य वचनाच् चक्रिरे कथाः </div>
<div class="sloka" id="131_sloka5"> <a href="131.htm#131_sloka5">5 </a> <br>kathyamāne tathā ramye nagare vāraṇāvate<br>gamane pāṇḍuputrāṇāṃ jajñe tatra matir nṛpa<br>कथ्यमाने तथा रम्ये नगरे वारणावते <br>गमने पाण्डुपुत्राणां जज्ञे तत्र मतिर् नृप </div>
<div class="sloka" id="131_sloka6"> <a href="131.htm#131_sloka6">6 </a> <br>yadā tv amanyata nṛpo jātakautūhalā iti<br>uvācainān atha tadā pāṇḍavān ambikā sutaḥ<br>यदा त्व् अमन्यत नृपो जातकुतूहला इति <br>उवाचैनान् अथ तदा पाण्डवान् अम्बिका सुतः </div>
<div class="sloka" id="131_sloka7"> <a href="131.htm#131_sloka7">7 </a> <br>mameme puruṣā nityaṃ kathayanti punaḥ punaḥ<br>ramaṇīyataraṃ loke nagaraṃ vāraṇāvatam<br>ममेमे पुरुषा नित्यं कथयन्ति पुनः पुनः <br>रमणीयतरं लोके नगरं वारणावतम् </div>
<div class="sloka" id="131_sloka8"> <a href="131.htm#131_sloka8">8 </a> <br>te tāta yadi manyadhvam utsavaṃ vāraṇāvate<br>sagaṇāḥ sānuyātrāś ca viharadhvaṃ yathāmarāḥ<br>ते तात यदि मन्यध्वम् उत्सवं वारणावते <br>सगणाः सानुयात्राश् च विहरध्वं यथामराः </div>
<div class="sloka" id="131_sloka9"> <a href="131.htm#131_sloka9">9 </a> <br>brāhmaṇebhyaś ca ratnāni gāyanebhyaś ca sarvaśaḥ<br>prayacchadhvaṃ yathākāmaṃ devā iva suvarcasaḥ<br>ब्राह्मणेभ्यश् च रत्नानि गायनेभ्यश् च सर्वशः <br>प्रयच्छध्वं यथाकामं देवा इव सुवर्चसः </div>
<div class="sloka" id="131_sloka10"> <a href="131.htm#131_sloka10">10 </a> <br>kaṃ cit kālaṃ vihṛtyaivam anubhūya parāṃ mudam<br>idaṃ vai hāstinapuraṃ sukhinaḥ punar eṣyatha<br>कं चित् कालं विहृत्यैवम् अनुभूय परां मुदम् <br>इदं वै हास्तिनपुरं सुखिनः पुनर् एष्यथ </div>
<div class="sloka" id="131_sloka11"> <a href="131.htm#131_sloka11">11 </a> <br>dhṛtarāṣṭrasya taṃ kāmam anubuddhvā yudhiṣṭhiraḥ<br>ātmanaś cāsahāyatvaṃ tatheti pratyuvāca tam<br>धृतराष्ट्रस्य तं कामम् अनुबुद्ध्वा युधिष्ठिरः <br>आत्मनश् चासहायत्वं तथेति प्रत्युवाच तम् </div>
<div class="sloka" id="131_sloka12"> <a href="131.htm#131_sloka12">12 </a> <br>tato bhīṣmaṃ mahāprājñaṃ viduraṃ ca mahāmatim<br>droṇaṃ ca bāhlikaṃ caiva somadattaṃ ca kauravam<br>ततो भीष्मं महाप्राज्ञं विदुरं च महामतिम् <br>द्रोणं च बाह्लिकं चैव सोमदत्तं च कुरवम् </div>
<div class="sloka" id="131_sloka13"> <a href="131.htm#131_sloka13">13 </a> <br>kṛpam ācārya putraṃ ca gāndhārīṃ ca yaśasvinīm<br>yudhiṣṭhiraḥ śanair dīnam uvācedaṃ vacas tadā<br>कृपम् आचार्य पुत्रं च गान्धारीं च यशस्विनीम् <br>युधिष्ठिरः शनैर् दीनम् उवाचेदं वचस् तदा </div>
<div class="sloka" id="131_sloka14"> <a href="131.htm#131_sloka14">14 </a> <br>ramaṇīye janākīrṇe nagare vāraṇāvate<br>sagaṇās tāta vatsyāmo dhṛtarāṣṭrasya śāsanāt<br>रमणीये जनाकीर्णे नगरे वारणावते <br>सगणास् तात वत्स्यामो धृतराष्ट्रस्य शासनात् </div>
<div class="sloka" id="131_sloka15"> <a href="131.htm#131_sloka15">15 </a> <br>prasannamanasaḥ sarve puṇyā vāco vimuñcata<br>āśīrbhir vardhitān asmān na pāpaṃ prasahiṣyati<br>प्रसन्नमनसः सर्वे पुण्या वाचो विमुञ्चत <br>आशीर्भिर् वर्धितान् अस्मान् न पापं प्रसहिष्यति </div>
<div class="sloka" id="131_sloka16"> <a href="131.htm#131_sloka16">16 </a> <br>evam uktās tu te sarve pāṇḍuputreṇa kauravāḥ<br>prasannavadanā bhūtvā te 'bhyavartanta pāṇḍavān<br>एवम् उक्तास् तु ते सर्वे पाण्डुपुत्रेण कुरवाः <br>प्रसन्नवदना भूत्वा ते 'भ्यवर्तन्त पाण्डवान् </div>
<div class="sloka" id="131_sloka17"> <a href="131.htm#131_sloka17">17 </a> <br>svasty astu vaḥ pathi sadā bhūtebhyaś caiva sarvaśaḥ<br>mā ca vo 'stv aśubhaṃ kiṃ cit sarvataḥ pāṇḍunandanāḥ<br>स्वस्त्य् अस्तु वः पथि सदा भूतेभ्यश् चैव सर्वशः <br>मा च वो 'स्त्व् अशुभं किं चित् सर्वतः पाण्डुनन्दनाः </div></body></html>