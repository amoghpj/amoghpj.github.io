<html><body><div class="sloka" id="131_sloka1"> <a href="131.htm#131_sloka1">1 </a> <br>[vai]<br>tato duryodhano rājā sarvās tāḥ prakṛtīḥ śanaiḥ<br>arthamānapradānābhyāṃ saṃjahāra sahānujaḥ</div>
<div class="sloka" id="131_sloka2"> <a href="131.htm#131_sloka2">2 </a> <br>dhṛtarāṣṭra prayuktās tu ke cit kuśalamantriṇaḥ<br>kathayāṃ cakrire ramyaṃ nagaraṃ vāraṇāvatam</div>
<div class="sloka" id="131_sloka3"> <a href="131.htm#131_sloka3">3 </a> <br>ayaṃ samājaḥ sumahān ramaṇīyatamo bhuvi<br>upasthitaḥ paśupater nagare vāraṇāvate</div>
<div class="sloka" id="131_sloka4"> <a href="131.htm#131_sloka4">4 </a> <br>sarvaratnasamākīrṇe puṃsāṃ deśe manorame<br>ity evaṃ dhṛtarāṣṭrasya vacanāc cakrire kathāḥ</div>
<div class="sloka" id="131_sloka5"> <a href="131.htm#131_sloka5">5 </a> <br>kathyamāne tathā ramye nagare vāraṇāvate<br>gamane pāṇḍuputrāṇāṃ jajñe tatra matir nṛpa</div>
<div class="sloka" id="131_sloka6"> <a href="131.htm#131_sloka6">6 </a> <br>yadā tv amanyata nṛpo jātakautūhalā iti<br>uvācainān atha tadā pāṇḍavān ambikā sutaḥ</div>
<div class="sloka" id="131_sloka7"> <a href="131.htm#131_sloka7">7 </a> <br>mameme puruṣā nityaṃ kathayanti punaḥ punaḥ<br>ramaṇīyataraṃ loke nagaraṃ vāraṇāvatam</div>
<div class="sloka" id="131_sloka8"> <a href="131.htm#131_sloka8">8 </a> <br>te tāta yadi manyadhvam utsavaṃ vāraṇāvate<br>sagaṇāḥ sānuyātrāś ca viharadhvaṃ yathāmarāḥ</div>
<div class="sloka" id="131_sloka9"> <a href="131.htm#131_sloka9">9 </a> <br>brāhmaṇebhyaś ca ratnāni gāyanebhyaś ca sarvaśaḥ<br>prayacchadhvaṃ yathākāmaṃ devā iva suvarcasaḥ</div>
<div class="sloka" id="131_sloka10"> <a href="131.htm#131_sloka10">10 </a> <br>kaṃ cit kālaṃ vihṛtyaivam anubhūya parāṃ mudam<br>idaṃ vai hāstinapuraṃ sukhinaḥ punar eṣyatha</div>
<div class="sloka" id="131_sloka11"> <a href="131.htm#131_sloka11">11 </a> <br>dhṛtarāṣṭrasya taṃ kāmam anubuddhvā yudhiṣṭhiraḥ<br>ātmanaś cāsahāyatvaṃ tatheti pratyuvāca tam</div>
<div class="sloka" id="131_sloka12"> <a href="131.htm#131_sloka12">12 </a> <br>tato bhīṣmaṃ mahāprājñaṃ viduraṃ ca mahāmatim<br>droṇaṃ ca bāhlikaṃ caiva somadattaṃ ca kauravam</div>
<div class="sloka" id="131_sloka13"> <a href="131.htm#131_sloka13">13 </a> <br>kṛpam ācārya putraṃ ca gāndhārīṃ ca yaśasvinīm<br>yudhiṣṭhiraḥ śanair dīnam uvācedaṃ vacas tadā</div>
<div class="sloka" id="131_sloka14"> <a href="131.htm#131_sloka14">14 </a> <br>ramaṇīye janākīrṇe nagare vāraṇāvate<br>sagaṇās tāta vatsyāmo dhṛtarāṣṭrasya śāsanāt</div>
<div class="sloka" id="131_sloka15"> <a href="131.htm#131_sloka15">15 </a> <br>prasannamanasaḥ sarve puṇyā vāco vimuñcata<br>āśīrbhir vardhitān asmān na pāpaṃ prasahiṣyati</div>
<div class="sloka" id="131_sloka16"> <a href="131.htm#131_sloka16">16 </a> <br>evam uktās tu te sarve pāṇḍuputreṇa kauravāḥ<br>prasannavadanā bhūtvā te 'bhyavartanta pāṇḍavān</div>
<div class="sloka" id="131_sloka17"> <a href="131.htm#131_sloka17">17 </a> <br>svasty astu vaḥ pathi sadā bhūtebhyaś caiva sarvaśaḥ<br>mā ca vo 'stv aśubhaṃ kiṃ cit sarvataḥ pāṇḍunandanāḥ</div></body></html>