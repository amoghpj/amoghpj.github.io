<html><body><div class="sloka" id="79_sloka1"> <a href="79.htm#79_sloka1">1 </a> <br>[v]<br>jarāṃ prāpya yayātis tu svapuraṃ prāpya caiva ha<br>putraṃ jyeṣṭhaṃ variṣṭhaṃ ca yadum ity abravīd vacaḥ</div>
<div class="sloka" id="79_sloka2"> <a href="79.htm#79_sloka2">2 </a> <br>jarā valī ca māṃ tāta palitāni ca paryaguḥ<br>kāvyasyośanasaḥ śāpān na ca tṛpto 'smi yauvane</div>
<div class="sloka" id="79_sloka3"> <a href="79.htm#79_sloka3">3 </a> <br>tvaṃ yado pratipadyasva pāpmānaṃ jarayā saha<br>yauvanena tvadīyena careyaṃ viṣayān aham</div>
<div class="sloka" id="79_sloka4"> <a href="79.htm#79_sloka4">4 </a> <br>pūrṇe varṣasahasre tu punas te yauvanaṃ tv aham<br>dattvā svaṃ pratipatsyāmi pāpmānaṃ jarayā saha</div>
<div class="sloka" id="79_sloka5"> <a href="79.htm#79_sloka5">5 </a> <br>[yadu]<br>sitaśmaśruśirā dīno jarayā śithilī kṛtaḥ<br>valī saṃtatagātraś ca durdarśo durbalaḥ kṛśaḥ</div>
<div class="sloka" id="79_sloka6"> <a href="79.htm#79_sloka6">6 </a> <br>aśaktaḥ kāryakaraṇe paribhūtaḥ sa yauvanaiḥ<br>sahopajīvibhiś caiva tāṃ jarāṃ nābhikāmaye</div>
<div class="sloka" id="79_sloka7"> <a href="79.htm#79_sloka7">7 </a> <br>[y]<br>yat tvaṃ me hṛdayāj jāto vayaḥ svaṃ na prayacchasi<br>tasmād arājyabhāk tāta prajā te vai bhaviṣyati</div>
<div class="sloka" id="79_sloka8"> <a href="79.htm#79_sloka8">8 </a> <br>turvaso pratipadyasva pāpmānaṃ jarayā saha<br>yauvanena careyaṃ vai viṣayāṃs tava putraka</div>
<div class="sloka" id="79_sloka9"> <a href="79.htm#79_sloka9">9 </a> <br>pūrṇe varṣasahasre tu punar dāsyāmi yauvanam<br>svaṃ caiva pratipatsyāmi pāpmānaṃ jarayā saha</div>
<div class="sloka" id="79_sloka10"> <a href="79.htm#79_sloka10">10 </a> <br>[tu]<br>na kāmaye jarāṃ tāta kāmabhoga praṇāśinīm<br>balarūpānta karaṇīṃ buddhiprāṇavināśinīm</div>
<div class="sloka" id="79_sloka11"> <a href="79.htm#79_sloka11">11 </a> <br>[y]<br>yat tvaṃ me hṛdayāj jāto vayaḥ svaṃ na prayacchasi<br>tasmāt prajā samucchedaṃ turvaso tava yāsyati</div>
<div class="sloka" id="79_sloka12"> <a href="79.htm#79_sloka12">12 </a> <br>saṃkīrṇācāra dharmeṣu pratiloma careṣu ca<br>piśitāśiṣu cāntyeṣu mūḍha rājā bhaviṣyasi</div>
<div class="sloka" id="79_sloka13"> <a href="79.htm#79_sloka13">13 </a> <br>guru dāraprasakteṣu tiryagyonigateṣu ca<br>paśudharmiṣu pāpeṣu mleccheṣu prabhaviṣyasi</div>
<div class="sloka" id="79_sloka14"> <a href="79.htm#79_sloka14">14 </a> <br>[v]<br>evaṃ sa turvasaṃ śaptvā yayātiḥ sutam ātmanaḥ<br>śarmiṣṭhāyāḥ sutaṃ druhyum idaṃ vacanam abravīt</div>
<div class="sloka" id="79_sloka15"> <a href="79.htm#79_sloka15">15 </a> <br>druhyo tvaṃ pratipadyasva varṇarūpavināśinīm<br>jarāṃ varṣasahasraṃ me yauvanaṃ svaṃ dadasva ca</div>
<div class="sloka" id="79_sloka16"> <a href="79.htm#79_sloka16">16 </a> <br>pūrṇe varṣasahasre tu pratidāsyāmi yauvanam<br>svaṃ cādāsyāmi bhūyo 'haṃ pāpmānaṃ jarayā saha</div>
<div class="sloka" id="79_sloka17"> <a href="79.htm#79_sloka17">17 </a> <br>[dru]<br>na gajaṃ na rathaṃ nāśvaṃ jīrṇo bhuṅkte na ca striyam<br>vāg bhaṅgaś cāsya bhavati taj jarāṃ nābhikāmaye</div>
<div class="sloka" id="79_sloka18"> <a href="79.htm#79_sloka18">18 </a> <br>[y]<br>yat tvaṃ me hṛdayāj jāto vayaḥ svaṃ na prayacchasi<br>tasmād druhyo priyaḥ kāmo na te saṃpatsyate kva cit</div>
<div class="sloka" id="79_sloka19"> <a href="79.htm#79_sloka19">19 </a> <br>uḍupa plava saṃtāro yatra nityaṃ bhaviṣyati<br>arājā bhojaśambdaṃ tvaṃ tatrāvāpsyasi sānvayaḥ</div>
<div class="sloka" id="79_sloka20"> <a href="79.htm#79_sloka20">20 </a> <br>ano tvaṃ pratipadyasva pāpmānaṃ jarayā saha<br>ekaṃ varṣasahasraṃ tu careyaṃ yauvanena te</div>
<div class="sloka" id="79_sloka21"> <a href="79.htm#79_sloka21">21 </a> <br>[ānu]<br>jīrṇaḥ śiśuvad ādatte 'kāle 'nnam aśucir yathā<br>na juhoti ca kāle 'gniṃ tāṃ jarāṃ nābhikāmaye</div>
<div class="sloka" id="79_sloka22"> <a href="79.htm#79_sloka22">22 </a> <br>[y]<br>yat tvaṃ me hṛdayāj jāto vayaḥ svaṃ na prayacchasi<br>jarā doṣas tvayokto 'yaṃ tasmāt tvaṃ pratipatsyase</div>
<div class="sloka" id="79_sloka23"> <a href="79.htm#79_sloka23">23 </a> <br>prajāś ca yauvanaprāptā vinaśiṣyanty ano tava<br>agnipraskandana paras tvaṃ cāpy evaṃ bhaviṣyasi</div>
<div class="sloka" id="79_sloka24"> <a href="79.htm#79_sloka24">24 </a> <br>puro tvaṃ me priyaḥ putras tvaṃ varīyān bhaviṣyasi<br>jarā valī ca me tāta palitāni ca paryaguḥ<br>kāvyasyośanasaḥ śāpān na ca tṛpto 'smi yauvane</div>
<div class="sloka" id="79_sloka25"> <a href="79.htm#79_sloka25">25 </a> <br>puro tvaṃ pratipadyasva pāpmānaṃ jarayā saha<br>kaṃ cit kālaṃ careyaṃ vai viṣayān vayasā tava</div>
<div class="sloka" id="79_sloka26"> <a href="79.htm#79_sloka26">26 </a> <br>pūrṇe varṣasahasre tu pratidāsyāmi yauvanam<br>svaṃ caiva pratipatsyāmi pāpmānaṃ jarayā saha</div>
<div class="sloka" id="79_sloka27"> <a href="79.htm#79_sloka27">27 </a> <br>[v]<br>evam uktaḥ pratyuvāca pūruḥ pitaram añjasā<br>yathāttha māṃ mahārāja tat kariṣyāmi te vacaḥ</div>
<div class="sloka" id="79_sloka28"> <a href="79.htm#79_sloka28">28 </a> <br>pratipatsyāmi te rājan pāpmānaṃ jarayā saha<br>gṛhāṇa yauvanaṃ mattaś cara kāmān yathepsitān</div>
<div class="sloka" id="79_sloka29"> <a href="79.htm#79_sloka29">29 </a> <br>jarayāhaṃ praticchanno vayo rūpadharas tava<br>yauvanaṃ bhavate dattvā cariṣyāmi yathāttha mām</div></body></html>