<html><body><div class="sloka" id="45_sloka1"> <a href="45.htm#45_sloka1">1 </a> <br>[ṣ]<br>yad apṛcchat tadā rājā mantriṇo janamejayaḥ<br>pituḥ svargagatiṃ tan me vistareṇa punar vada</div>
<div class="sloka" id="45_sloka2"> <a href="45.htm#45_sloka2">2 </a> <br>[s]<br>śṛṇu brahman yathā pṛṣṭā mantriṇo nṛpates tadā<br>ākhyātavantas te sarve nidhanaṃ tatparikṣitaḥ</div>
<div class="sloka" id="45_sloka3"> <a href="45.htm#45_sloka3">3 </a> <br>[j]<br>jānanti tu bhavantas tad yathāvṛttaḥ pitā mama<br>āsīd yathā ca nidhanaṃ gataḥ kāle mahāyaśāḥ</div>
<div class="sloka" id="45_sloka4"> <a href="45.htm#45_sloka4">4 </a> <br>śrutvā bhavat sakāśād dhi pitur vṛttam aśeṣataḥ<br>kalyāṇaṃ pratipatsyāmi viparītaṃ na jātucit</div>
<div class="sloka" id="45_sloka5"> <a href="45.htm#45_sloka5">5 </a> <br>[s]<br>mantriṇo 'thābruvan vākyaṃ pṛṣṭās tena mahātmanā<br>sarvadharmavidaḥ prājñā rājānaṃ janamejayam</div>
<div class="sloka" id="45_sloka6"> <a href="45.htm#45_sloka6">6 </a> <br>dharmātmā ca mahātmā ca prajā pālaḥ pitā tava<br>āsīd iha yathāvṛttaḥ sa mahātmā śṛṇuṣva tat</div>
<div class="sloka" id="45_sloka7"> <a href="45.htm#45_sloka7">7 </a> <br>cāturvarṇyaṃ svadharmasthaṃ sa kṛtvā paryarakṣata<br>dharmato dharmavid rājā dharmo vigrahavān iva</div>
<div class="sloka" id="45_sloka8"> <a href="45.htm#45_sloka8">8 </a> <br>rarakṣa pṛthivīṃ devīṃ śrīmān atulavikramaḥ<br>dveṣṭāras tasya naivāsan sa ca na dveṣṭi kaṃ cana<br>samaḥ sarveṣu bhūteṣu prajāpatir ivābhavat</div>
<div class="sloka" id="45_sloka9"> <a href="45.htm#45_sloka9">9 </a> <br>brāhmaṇāḥ kṣatriyā vaiśyāḥ śūdrāś caiva svakarmasu<br>sthitāḥ sumanaso rājaṃs tena rājñā svanuṣṭhitāḥ</div>
<div class="sloka" id="45_sloka10"> <a href="45.htm#45_sloka10">10 </a> <br>vidhavānātha kṛpaṇān vikalāṃś ca babhāra saḥ<br>sudarśaḥ sarvabhūtānām āsīt soma ivāparaḥ</div>
<div class="sloka" id="45_sloka11"> <a href="45.htm#45_sloka11">11 </a> <br>tuṣṭapuṣṭajanaḥ śrīmān satyavāg dṛḍhavikramaḥ<br>dhanurvede ca śiṣyo 'bhūn nṛpaḥ śāradvatasya saḥ</div>
<div class="sloka" id="45_sloka12"> <a href="45.htm#45_sloka12">12 </a> <br>govindasya priyaś cāsīt pitā te janamejaya<br>lokasya caiva sarvasya priya āsīn mahāyaśāḥ</div>
<div class="sloka" id="45_sloka13"> <a href="45.htm#45_sloka13">13 </a> <br>parikṣīṇeṣu kuruṣu uttarāyām ajāyata<br>parikṣid abhavat tena saubhadrasyātmajo balī</div>
<div class="sloka" id="45_sloka14"> <a href="45.htm#45_sloka14">14 </a> <br>rājadharmārthakuśalo yuktaḥ sarvaguṇair nṛpaḥ<br>jitendriyaś cātmavāṃś ca medhāvī vṛddhasevitaḥ</div>
<div class="sloka" id="45_sloka15"> <a href="45.htm#45_sloka15">15 </a> <br>ṣaḍ vargavin mahābuddhir nītidharmavid uttamaḥ<br>prajā imās tava pitā ṣaṣṭiṃ varṣāṇy apālayat<br>tato diṣṭāntam āpannaḥ sarpeṇānativartitam</div>
<div class="sloka" id="45_sloka16"> <a href="45.htm#45_sloka16">16 </a> <br>tatas tvaṃ puruṣaśreṣṭha dharmeṇa pratipedivān<br>idaṃ varṣasahasrāya rājyaṃ kuru kulāgatam<br>bāla evābhijāto 'si sarvabhūtānupālakaḥ</div>
<div class="sloka" id="45_sloka17"> <a href="45.htm#45_sloka17">17 </a> <br>[j]<br>nāsmin kule jātu babhūva rājā; yo na prajānāṃ hitakṛt priyaś ca<br>viśeṣataḥ prekṣya pitāmahānāṃ; vṛttaṃ mahad vṛttaparāyaṇānām</div>
<div class="sloka" id="45_sloka18"> <a href="45.htm#45_sloka18">18 </a> <br>kathaṃ nidhanam āpannaḥ pitā mama tathāvidhaḥ<br>ācakṣadhvaṃ yathāvan me śrotum icchāmi tattvataḥ</div>
<div class="sloka" id="45_sloka19"> <a href="45.htm#45_sloka19">19 </a> <br>[s]<br>evaṃ saṃcoditā rājñā mantriṇas te narādhipam<br>ūcuḥ sarve yathāvṛttaṃ rājñaḥ priyahite ratāḥ</div>
<div class="sloka" id="45_sloka20"> <a href="45.htm#45_sloka20">20 </a> <br>babhūva mṛgayā śīlas tava rājan pitā sadā<br>yathā pāṇḍur mahābhāgo dhanurdhara varo yudhi<br>asmāsv āsajya sarvāṇi rājakāryāṇy aśeṣataḥ</div>
<div class="sloka" id="45_sloka21"> <a href="45.htm#45_sloka21">21 </a> <br>sa kadā cid vanacaro mṛgaṃ vivyādha patriṇā<br>viddhvā cānvasarat tūrṇaṃ taṃ mṛgaṃ gahane vane</div>
<div class="sloka" id="45_sloka22"> <a href="45.htm#45_sloka22">22 </a> <br>padātir baddhanistriṃśas tatāyudha kalāpavān<br>na cāsasāda gahane mṛgaṃ naṣṭaṃ pitā tava</div>
<div class="sloka" id="45_sloka23"> <a href="45.htm#45_sloka23">23 </a> <br>pariśrānto vayaḥsthaś ca ṣaṣṭivarṣo jarānvitaḥ<br>kṣudhitaḥ sa mahāraṇye dadarśa munim antike</div>
<div class="sloka" id="45_sloka24"> <a href="45.htm#45_sloka24">24 </a> <br>sa taṃ papraccha rājendro muniṃ mauna vratānvitam<br>na ca kiṃ cid uvācainaṃ sa muniḥ pṛcchato 'pi san</div>
<div class="sloka" id="45_sloka25"> <a href="45.htm#45_sloka25">25 </a> <br>tato rājā kṣuc chramārtas taṃ muniṃ sthāṇuvat sthitam<br>mauna vratadharaṃ śāntaṃ sadyo manyuvaśaṃ yayau</div>
<div class="sloka" id="45_sloka26"> <a href="45.htm#45_sloka26">26 </a> <br>na bubodha hi taṃ rājā mauna vratadharaṃ munim<br>sa taṃ manyusamāviṣṭo dharṣayām āsa te pitā</div>
<div class="sloka" id="45_sloka27"> <a href="45.htm#45_sloka27">27 </a> <br>mṛtaṃ sarpaṃ dhanuṣkoṭyā samutkṣipya dharātalāt<br>tasya śuddhātmanaḥ prādāt skandhe bharatasattama</div></body></html>