<html><body><div class="sloka" id="161_sloka1"> <a href="161.htm#161_sloka1">1 </a> <br>[g]<br>atha tasyām adṛśyāyāṃ nṛpatiḥ kāmamohitaḥ<br>pātanaṃ śatrusaṃghānāṃ papāta dharaṇītale</div>
<div class="sloka" id="161_sloka2"> <a href="161.htm#161_sloka2">2 </a> <br>tasmin nipatite bhūmāv atha sā cāruhāsinī<br>punaḥ pīnāyataśroṇī darśayām āsa taṃ nṛpam</div>
<div class="sloka" id="161_sloka3"> <a href="161.htm#161_sloka3">3 </a> <br>athāvabhāṣe kalyāṇī vācā madhurayā nṛpam<br>taṃ kurūṇāṃ kulakaraṃ kāmābhihata cetasam</div>
<div class="sloka" id="161_sloka4"> <a href="161.htm#161_sloka4">4 </a> <br>uttiṣṭhottiṣṭha bhadraṃ te na tvam arhasy ariṃdama<br>mohaṃ nṛpatiśārdūla gantum āviṣkṛtaḥ kṣitau</div>
<div class="sloka" id="161_sloka5"> <a href="161.htm#161_sloka5">5 </a> <br>evam ukto 'tha nṛpatir vācā madhurayā tadā<br>dadarśa vipulaśroṇīṃ tām evābhimukhe sthitām</div>
<div class="sloka" id="161_sloka6"> <a href="161.htm#161_sloka6">6 </a> <br>atha tām asitāpāṅgīm ābabhāṣe narādhipaḥ<br>manmathāgniparītātmā saṃdigdhākṣarayā girā</div>
<div class="sloka" id="161_sloka7"> <a href="161.htm#161_sloka7">7 </a> <br>sādhu mām asitāpāṅge kāmārtaṃ mattakāśini<br>bhajasva bhajamānaṃ māṃ prāṇā hi prajahanti mām</div>
<div class="sloka" id="161_sloka8"> <a href="161.htm#161_sloka8">8 </a> <br>tvadarthaṃ hi viśālākṣi mām ayaṃ niśitaiḥ śaraiḥ<br>kāmaḥ kamalagarbhābhe pratividhyan na śāmyati</div>
<div class="sloka" id="161_sloka9"> <a href="161.htm#161_sloka9">9 </a> <br>grastam evam anākrande bhadre kāmamahāhinā<br>sā tvaṃ pīnāyataśroṇiparyāpnuhi śubhānane</div>
<div class="sloka" id="161_sloka10"> <a href="161.htm#161_sloka10">10 </a> <br>tvayy adhīnā hi me prāṇā kiṃnarodgīta bhāṣiṇi<br>cāru sarvānavadyāṅgi padmendu sadṛśānane</div>
<div class="sloka" id="161_sloka11"> <a href="161.htm#161_sloka11">11 </a> <br>na hy ahaṃ tvadṛte bhīru śakṣye jīvitum ātmanā<br>tasmāt kuru viśālākṣi mayy anukrośam aṅgane</div>
<div class="sloka" id="161_sloka12"> <a href="161.htm#161_sloka12">12 </a> <br>bhaktaṃ mām asitāpāṅge na parityaktum arhasi<br>tvaṃ hi māṃ prītiyogena trātum arhasi bhāmini</div>
<div class="sloka" id="161_sloka13"> <a href="161.htm#161_sloka13">13 </a> <br>gāndharveṇa ca māṃ bhīru vivāhenaihi sundari<br>vivāhānāṃ hi rambhoru gāndharvaḥ śreṣṭha ucyate</div>
<div class="sloka" id="161_sloka14"> <a href="161.htm#161_sloka14">14 </a> <br>[tapatī]<br>nāham īśātmano rājan kanyāpitṛmatī hy aham<br>mayi ced asti te prītir yācasva pitaraṃ mama</div>
<div class="sloka" id="161_sloka15"> <a href="161.htm#161_sloka15">15 </a> <br>yathā hi te mayā prāṇāḥ saṃgṛhītā nareśvara<br>darśanād eva bhūyas tvaṃ tathā prāṇān mamāharaḥ</div>
<div class="sloka" id="161_sloka16"> <a href="161.htm#161_sloka16">16 </a> <br>na cāham īśā dehasya tasmān nṛpatisattama<br>samīpaṃ nopagacchāmi na svatantrā hi yoṣitaḥ</div>
<div class="sloka" id="161_sloka17"> <a href="161.htm#161_sloka17">17 </a> <br>kā hi sarveṣu lokeṣu viśrutābhijanaṃ nṛpam<br>kanyā nābhilaṣen nāthaṃ bhartāraṃ bhakta vatsalam</div>
<div class="sloka" id="161_sloka18"> <a href="161.htm#161_sloka18">18 </a> <br>tasmād evaṃgate kāle yācasva pitaraṃ mama<br>ādityaṃ praṇipātena tapasā niyamena ca</div>
<div class="sloka" id="161_sloka19"> <a href="161.htm#161_sloka19">19 </a> <br>sa cet kāmayate dātuṃ tava mām arimardana<br>bhaviṣyāmy atha te rājan satataṃ vaśavartinī</div></body></html>