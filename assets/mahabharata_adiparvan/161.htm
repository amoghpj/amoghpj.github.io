<html><body><div class="sloka" id="161_sloka1"> <a href="161.htm#161_sloka1">1 </a> <br>[g]<br>atha tasyām adṛśyāyāṃ nṛpatiḥ kāmamohitaḥ<br>pātanaṃ śatrusaṃghānāṃ papāta dharaṇītale<br>[ग्] <br>अथ तस्याम् अदृश्यायां नृपतिः काममोहितः <br>पातनं शत्रुसंघानां पपात धरणीतले </div>
<div class="sloka" id="161_sloka2"> <a href="161.htm#161_sloka2">2 </a> <br>tasmin nipatite bhūmāv atha sā cāruhāsinī<br>punaḥ pīnāyataśroṇī darśayām āsa taṃ nṛpam<br>तस्मिन् निपतिते भूमाव् अथ सा चारुहासिनी <br>पुनः पीनायतश्रोणी दर्शयाम् आस तं नृपम् </div>
<div class="sloka" id="161_sloka3"> <a href="161.htm#161_sloka3">3 </a> <br>athāvabhāṣe kalyāṇī vācā madhurayā nṛpam<br>taṃ kurūṇāṃ kulakaraṃ kāmābhihata cetasam<br>अथावभाषे कल्याणी वाचा मधुरया नृपम् <br>तं कुरूणां कुलकरं कामाभिहत चेतसम् </div>
<div class="sloka" id="161_sloka4"> <a href="161.htm#161_sloka4">4 </a> <br>uttiṣṭhottiṣṭha bhadraṃ te na tvam arhasy ariṃdama<br>mohaṃ nṛpatiśārdūla gantum āviṣkṛtaḥ kṣitau<br>उत्तिष्ठोत्तिष्ठ भद्रं ते न त्वम् अर्हस्य् अरिंदम <br>मोहं नृपतिशार्दूल गन्तुम् आविष्कृतः क्षितु </div>
<div class="sloka" id="161_sloka5"> <a href="161.htm#161_sloka5">5 </a> <br>evam ukto 'tha nṛpatir vācā madhurayā tadā<br>dadarśa vipulaśroṇīṃ tām evābhimukhe sthitām<br>एवम् उक्तो 'थ नृपतिर् वाचा मधुरया तदा <br>ददर्श विपुलश्रोणीं ताम् एवाभिमुखे स्थिताम् </div>
<div class="sloka" id="161_sloka6"> <a href="161.htm#161_sloka6">6 </a> <br>atha tām asitāpāṅgīm ābabhāṣe narādhipaḥ<br>manmathāgniparītātmā saṃdigdhākṣarayā girā<br>अथ ताम् असितापाङ्गीम् आबभाषे नराधिपः <br>मन्मथाग्निपरीतात्मा संदिग्धाक्षरया गिरा </div>
<div class="sloka" id="161_sloka7"> <a href="161.htm#161_sloka7">7 </a> <br>sādhu mām asitāpāṅge kāmārtaṃ mattakāśini<br>bhajasva bhajamānaṃ māṃ prāṇā hi prajahanti mām<br>साधु माम् असितापाङ्गे कामार्तं मत्तकाशिनि <br>भजस्व भजमानं मां प्राणा हि प्रजहन्ति माम् </div>
<div class="sloka" id="161_sloka8"> <a href="161.htm#161_sloka8">8 </a> <br>tvadarthaṃ hi viśālākṣi mām ayaṃ niśitaiḥ śaraiḥ<br>kāmaḥ kamalagarbhābhe pratividhyan na śāmyati<br>त्वदर्थं हि विशालाक्षि माम् अयं निशितैः शरैः <br>कामः कमलगर्भाभे प्रतिविध्यन् न शाम्यति </div>
<div class="sloka" id="161_sloka9"> <a href="161.htm#161_sloka9">9 </a> <br>grastam evam anākrande bhadre kāmamahāhinā<br>sā tvaṃ pīnāyataśroṇiparyāpnuhi śubhānane<br>ग्रस्तम् एवम् अनाक्रन्दे भद्रे काममहाहिना <br>सा त्वं पीनायतश्रोणिपर्याप्नुहि शुभानने </div>
<div class="sloka" id="161_sloka10"> <a href="161.htm#161_sloka10">10 </a> <br>tvayy adhīnā hi me prāṇā kiṃnarodgīta bhāṣiṇi<br>cāru sarvānavadyāṅgi padmendu sadṛśānane<br>त्वय्य् अधीना हि मे प्राणा किंनरोद्गीत भाषिणि <br>चारु सर्वानवद्याङ्गि पद्मेन्दु सदृशानने </div>
<div class="sloka" id="161_sloka11"> <a href="161.htm#161_sloka11">11 </a> <br>na hy ahaṃ tvadṛte bhīru śakṣye jīvitum ātmanā<br>tasmāt kuru viśālākṣi mayy anukrośam aṅgane<br>न ह्य् अहं त्वदृते भीरु शक्ष्ये जीवितुम् आत्मना <br>तस्मात् कुरु विशालाक्षि मय्य् अनुक्रोशम् अङ्गने </div>
<div class="sloka" id="161_sloka12"> <a href="161.htm#161_sloka12">12 </a> <br>bhaktaṃ mām asitāpāṅge na parityaktum arhasi<br>tvaṃ hi māṃ prītiyogena trātum arhasi bhāmini<br>भक्तं माम् असितापाङ्गे न परित्यक्तुम् अर्हसि <br>त्वं हि मां प्रीतियोगेन त्रातुम् अर्हसि भामिनि </div>
<div class="sloka" id="161_sloka13"> <a href="161.htm#161_sloka13">13 </a> <br>gāndharveṇa ca māṃ bhīru vivāhenaihi sundari<br>vivāhānāṃ hi rambhoru gāndharvaḥ śreṣṭha ucyate<br>गान्धर्वेण च मां भीरु विवाहेनैहि सुन्दरि <br>विवाहानां हि रम्भोरु गान्धर्वः श्रेष्ठ उच्यते </div>
<div class="sloka" id="161_sloka14"> <a href="161.htm#161_sloka14">14 </a> <br>[tapatī]<br>nāham īśātmano rājan kanyāpitṛmatī hy aham<br>mayi ced asti te prītir yācasva pitaraṃ mama<br>[तपती] <br>नाहम् ईशात्मनो राजन् कन्यापितृमती ह्य् अहम् <br>मयि चेद् अस्ति ते प्रीतिर् याचस्व पितरं मम </div>
<div class="sloka" id="161_sloka15"> <a href="161.htm#161_sloka15">15 </a> <br>yathā hi te mayā prāṇāḥ saṃgṛhītā nareśvara<br>darśanād eva bhūyas tvaṃ tathā prāṇān mamāharaḥ<br>यथा हि ते मया प्राणाः संगृहीता नरेश्वर <br>दर्शनाद् एव भूयस् त्वं तथा प्राणान् ममाहरः </div>
<div class="sloka" id="161_sloka16"> <a href="161.htm#161_sloka16">16 </a> <br>na cāham īśā dehasya tasmān nṛpatisattama<br>samīpaṃ nopagacchāmi na svatantrā hi yoṣitaḥ<br>न चाहम् ईशा देहस्य तस्मान् नृपतिसत्तम <br>समीपं नोपगच्छामि न स्वतन्त्रा हि योषितः </div>
<div class="sloka" id="161_sloka17"> <a href="161.htm#161_sloka17">17 </a> <br>kā hi sarveṣu lokeṣu viśrutābhijanaṃ nṛpam<br>kanyā nābhilaṣen nāthaṃ bhartāraṃ bhakta vatsalam<br>का हि सर्वेषु लोकेषु विश्रुताभिजनं नृपम् <br>कन्या नाभिलषेन् नाथं भर्तारं भक्त वत्सलम् </div>
<div class="sloka" id="161_sloka18"> <a href="161.htm#161_sloka18">18 </a> <br>tasmād evaṃgate kāle yācasva pitaraṃ mama<br>ādityaṃ praṇipātena tapasā niyamena ca<br>तस्माद् एवंगते काले याचस्व पितरं मम <br>आदित्यं प्रणिपातेन तपसा नियमेन च </div>
<div class="sloka" id="161_sloka19"> <a href="161.htm#161_sloka19">19 </a> <br>sa cet kāmayate dātuṃ tava mām arimardana<br>bhaviṣyāmy atha te rājan satataṃ vaśavartinī<br>स चेत् कामयते दातुं तव माम् अरिमर्दन <br>भविष्याम्य् अथ ते राजन् सततं वशवर्तिनी </div></body></html>