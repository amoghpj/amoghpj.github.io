<html><body><div class="sloka" id="165_sloka1"> <a href="165.htm#165_sloka1">1 </a> <br>[ārj]<br>kiṃnimittam abhūd vairaṃ viśvāmitra vasiṣṭhayoḥ<br>vasator āśrame puṇye śaṃsa naḥ sarvam eva tat</div>
<div class="sloka" id="165_sloka2"> <a href="165.htm#165_sloka2">2 </a> <br>[g]<br>idaṃ vāsiṣṭham ākhyānaṃ purāṇaṃ paricakṣate<br>pārtha sarveṣu lokeṣu yathāvat tan nibodha me</div>
<div class="sloka" id="165_sloka3"> <a href="165.htm#165_sloka3">3 </a> <br>kanyakubje mahān āsīt pārthivo bharatarṣabha<br>gādhīti viśruto loke satyadharmaparāyaṇaḥ</div>
<div class="sloka" id="165_sloka4"> <a href="165.htm#165_sloka4">4 </a> <br>tasya dharmātmanaḥ putraḥ samṛddhabalavāhanaḥ<br>viśvāmitra iti khyāto babhūva ripumardanaḥ</div>
<div class="sloka" id="165_sloka5"> <a href="165.htm#165_sloka5">5 </a> <br>sa cacāra sahāmātyo mṛgayāṃ gahane vane<br>mṛgān vidhyan varāhāṃś ca ramyeṣu maru dhanvasu</div>
<div class="sloka" id="165_sloka6"> <a href="165.htm#165_sloka6">6 </a> <br>vyāyāmakarśitaḥ so 'tha mṛgalipsuḥ pipāsitaḥ<br>ājagāma naraśreṣṭha vasiṣṭhasyāśramaṃ prati</div>
<div class="sloka" id="165_sloka7"> <a href="165.htm#165_sloka7">7 </a> <br>tam āgatam abhiprekṣya vasiṣṭhaḥ śreṣṭhabhāg ṛṣiḥ<br>viśvāmitraṃ naraśreṣṭhaṃ pratijagrāha pūjayā</div>
<div class="sloka" id="165_sloka8"> <a href="165.htm#165_sloka8">8 </a> <br>pādyārghyācamanīyena svāgatena ca bhārata<br>tathaiva pratijagrāha vanyena haviṣā tathā</div>
<div class="sloka" id="165_sloka9"> <a href="165.htm#165_sloka9">9 </a> <br>tasyātha kāmadhug dhenur vasiṣṭhasya mahātmanaḥ<br>uktā kāmān prayaccheti sā kāmān duduhe tataḥ</div>
<div class="sloka" id="165_sloka10"> <a href="165.htm#165_sloka10">10 </a> <br>grāmyāraṇyā oṣadhīś ca duduhe paya eva ca<br>ṣaḍrasaṃ cāmṛtarasaṃ rasāyanam anuttamam</div>
<div class="sloka" id="165_sloka11"> <a href="165.htm#165_sloka11">11 </a> <br>bhojanīyāni peyāni bhakṣyāṇi vividhāni ca<br>lehyāny amṛtakalpāni coṣyāṇi ca tathārjuna</div>
<div class="sloka" id="165_sloka12"> <a href="165.htm#165_sloka12">12 </a> <br>taiḥ kāmaiḥ sarvasaṃpūrṇaiḥ pūjitaḥ sa mahīpatiḥ<br>sāmātyaḥ sabalaś caiva tutoṣa sa bhṛśaṃ nṛpaḥ</div>
<div class="sloka" id="165_sloka13"> <a href="165.htm#165_sloka13">13 </a> <br>ṣaḍ āyatāṃ supārśvoruṃ tripṛthuṃ pañca saṃvṛtām<br>maṇḍūkanetrāṃ svākārāṃ pīnodhasam aninditām</div>
<div class="sloka" id="165_sloka14"> <a href="165.htm#165_sloka14">14 </a> <br>suvāladhiḥ śaṅkukarṇāṃ cāru śṛṅgāṃ manoramām<br>puṣṭāyata śirogrīvāṃ vismitaḥ so 'bhivīkṣya tām</div>
<div class="sloka" id="165_sloka15"> <a href="165.htm#165_sloka15">15 </a> <br>abhinandati tāṃ nandīṃ vasiṣṭhasya payasvinīm<br>abravīc ca bhṛśaṃ tuṣṭo viśvāmitro muniṃ tadā</div>
<div class="sloka" id="165_sloka16"> <a href="165.htm#165_sloka16">16 </a> <br>arbudena gavāṃ brahman mama rājyena vā punaḥ<br>nandinīṃ saṃprayacchasva bhuṅkṣva rājyaṃ mahāmune</div>
<div class="sloka" id="165_sloka17"> <a href="165.htm#165_sloka17">17 </a> <br>[vas]<br>devatātithipitrartham ājyārthaṃ ca payasvinī<br>adeyā nandinīyaṃ me rājyenāpi tavānagha</div>
<div class="sloka" id="165_sloka18"> <a href="165.htm#165_sloka18">18 </a> <br>[viṣvāmitra]<br>kṣatriyo 'haṃ bhavān vipras tapaḥsvādhyāyasādhanaḥ<br>brāhmaṇeṣu kuto vīryaṃ praśānteṣu dhṛtātmasu</div>
<div class="sloka" id="165_sloka19"> <a href="165.htm#165_sloka19">19 </a> <br>arbudena gavāṃ yas tvaṃ na dadāsi mamepsitām<br>svadharmaṃ na prahāsyāmi nayiṣye te balena gām</div>
<div class="sloka" id="165_sloka20"> <a href="165.htm#165_sloka20">20 </a> <br>[vas]<br>balasthaś cāsi rājā ca bāhuvīryaś ca kṣatriyaḥ<br>yathecchasi tathā kṣipraṃ kuru tvaṃ mā vicāraya</div>
<div class="sloka" id="165_sloka21"> <a href="165.htm#165_sloka21">21 </a> <br>[g]<br>evam uktas tadā pārtha viśvāmitro balād iva<br>haṃsacandra pratīkāśāṃ nandinīṃ tāṃ jahāra gām</div>
<div class="sloka" id="165_sloka22"> <a href="165.htm#165_sloka22">22 </a> <br>kaśā daṇḍapratihatā kālyamānā tatas tataḥ<br>hambhāyamānā kalyāṇī vasiṣṭhasyātha nandinī</div>
<div class="sloka" id="165_sloka23"> <a href="165.htm#165_sloka23">23 </a> <br>āgamyābhimukhī pārtha tasthau bhagavad unmukhī<br>bhṛśaṃ ca tāḍyamānāpi na jagāmāśramāt tataḥ</div>
<div class="sloka" id="165_sloka24"> <a href="165.htm#165_sloka24">24 </a> <br>[vas]<br>śṛṇomi te ravaṃ bhadre vinadantyāḥ punaḥ punaḥ<br>balād dhṛyasi me nandikṣamāvān brāhmaṇo hy aham</div>
<div class="sloka" id="165_sloka25"> <a href="165.htm#165_sloka25">25 </a> <br>[g]<br>sā tu teṣāṃ balān nandī balānāṃ bharatarṣabha<br>viśvāmitra bhayodvignā vasiṣṭhaṃ samupāgamat</div>
<div class="sloka" id="165_sloka26"> <a href="165.htm#165_sloka26">26 </a> <br>[gauh]<br>pāṣāṇa daṇḍābhihatāṃ krandantīṃ mām anāthavat<br>viśvāmitrabalair ghorair bhagavan kim upekṣase</div>
<div class="sloka" id="165_sloka27"> <a href="165.htm#165_sloka27">27 </a> <br>[g]<br>evaṃ tasyāṃ tadā partha dharṣitāyāṃ mahāmuniḥ<br>na cukṣubhe na dhairyāc ca vicacāla dhṛtavrataḥ</div>
<div class="sloka" id="165_sloka28"> <a href="165.htm#165_sloka28">28 </a> <br>[vas]<br>kṣatriyāṇāṃ balaṃ tejo brāhmaṇānāṃ kṣamā balam<br>kṣamā māṃ bhajate tasmād gamyatāṃ yadi rocate</div>
<div class="sloka" id="165_sloka29"> <a href="165.htm#165_sloka29">29 </a> <br>[gauh]<br>kiṃ nu tyaktāsmi bhagavan yad evaṃ māṃ prabhāṣase<br>atyaktāhaṃ tvayā brahman na śakyā nayituṃ balāt</div>
<div class="sloka" id="165_sloka30"> <a href="165.htm#165_sloka30">30 </a> <br>[vas]<br>na tvāṃ tyajāmi kalyāṇi sthīyatāṃ yadi śakyate<br>dṛḍhena dāmnā baddhvaiva vatsas te hriyate balāt</div>
<div class="sloka" id="165_sloka31"> <a href="165.htm#165_sloka31">31 </a> <br>[g]<br>sthīyatām iti tac chrutvā vasiṣṭhasyā payasvinī<br>ūrdhvāñcita śirogrīvā prababhau ghoradarśanā</div>
<div class="sloka" id="165_sloka32"> <a href="165.htm#165_sloka32">32 </a> <br>krodharaktekṣaṇā sā gaur hambhāra vadhana svanā<br>viśvāmitrasya tat sainyaṃ vyadrāvayata sarvaśaḥ</div>
<div class="sloka" id="165_sloka33"> <a href="165.htm#165_sloka33">33 </a> <br>kaśāgra daṇḍābhihatā kālyamānā tatas tataḥ<br>krodhā dīptekṣaṇā krodhaṃ bhūya eva samādadhe</div>
<div class="sloka" id="165_sloka34"> <a href="165.htm#165_sloka34">34 </a> <br>āditya iva madhyāhne krodhā dīptavapur babhau<br>aṅgāravarṣaṃ muñcantī muhur vāladhito mahat</div>
<div class="sloka" id="165_sloka35"> <a href="165.htm#165_sloka35">35 </a> <br>asṛjat pahlavān pucchāc chakṛtaḥ śabarāñ śakān<br>mūtrataś cāsṛjacc cāpi yavanān krodhamūrcchitā</div>
<div class="sloka" id="165_sloka36"> <a href="165.htm#165_sloka36">36 </a> <br>puṇḍrān kirātān dramiḍān siṃhalān barbarāṃs tathā<br>tathaiva dāradān mlecchān phenataḥ sā sasarja ha</div>
<div class="sloka" id="165_sloka37"> <a href="165.htm#165_sloka37">37 </a> <br>tair viṣṛṣṭair mahat sainyaṃ nānā mleccha gaṇais tadā<br>nānāvaraṇa saṃchannair nānāyudha dharais tathā<br>avākīryata saṃrabdhair viśvāmitrasya paśyataḥ</div>
<div class="sloka" id="165_sloka38"> <a href="165.htm#165_sloka38">38 </a> <br>ekaikaś ca tadā yodhaḥ pañcabhiḥ saptabhir vṛtaḥ<br>astravarṣeṇa mahatā kālyamānaṃ balaṃ tataḥ<br>prabhagnaṃ sarvatas trastaṃ viśvāmitrasya paśyataḥ</div>
<div class="sloka" id="165_sloka39"> <a href="165.htm#165_sloka39">39 </a> <br>na ca prāṇair viyujyante ke cit te sainikās tadā<br>viśvāmitrasya saṃkruddhair vāsiṣṭhair bharatarṣabha</div>
<div class="sloka" id="165_sloka40"> <a href="165.htm#165_sloka40">40 </a> <br>viśvāmitrasya sainyaṃ tu kālyamānaṃ triyojanam<br>krośamānaṃ bhayodvignaṃ trātāraṃ nādhyagacchata</div>
<div class="sloka" id="165_sloka41"> <a href="165.htm#165_sloka41">41 </a> <br>dṛṣṭvā tan mahad āścaryaṃ brahmatejo bhavaṃ tadā<br>viśvāmitraḥ kṣatrabhāvān nirviṇṇo vākyam abravīt</div>
<div class="sloka" id="165_sloka42"> <a href="165.htm#165_sloka42">42 </a> <br>dhig balaṃ kṣatriyabalaṃ brahmatejobalaṃ balam<br>balābalaṃ viniścitya tapa eva paraṃ balam</div>
<div class="sloka" id="165_sloka43"> <a href="165.htm#165_sloka43">43 </a> <br>sa rājyasphītam utsṛjya tāṃ ca dīptāṃ nṛpa śriyam<br>bhogāṃś ca pṛṣṭhataḥ kṛtvā tapasy eva mano dadhe</div></body></html>