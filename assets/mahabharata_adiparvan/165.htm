<html><body><div class="sloka" id="165_sloka1"> <a href="165.htm#165_sloka1">1 </a> <br>[ārj]<br>kiṃnimittam abhūd vairaṃ viśvāmitra vasiṣṭhayoḥ<br>vasator āśrame puṇye śaṃsa naḥ sarvam eva tat<br>[ार्ज्] <br>किंनिमित्तम् अभूद् वैरं विश्वामित्र वसिष्ठयोः <br>वसतोर् आश्रमे पुण्ये शंस नः सर्वम् एव तत् </div>
<div class="sloka" id="165_sloka2"> <a href="165.htm#165_sloka2">2 </a> <br>[g]<br>idaṃ vāsiṣṭham ākhyānaṃ purāṇaṃ paricakṣate<br>pārtha sarveṣu lokeṣu yathāvat tan nibodha me<br>[ग्] <br>इदं वासिष्ठम् आख्यानं पुराणं परिचक्षते <br>पार्थ सर्वेषु लोकेषु यथावत् तन् निबोध मे </div>
<div class="sloka" id="165_sloka3"> <a href="165.htm#165_sloka3">3 </a> <br>kanyakubje mahān āsīt pārthivo bharatarṣabha<br>gādhīti viśruto loke satyadharmaparāyaṇaḥ<br>कन्यकुब्जे महान् आसीत् पार्थिवो भरतर्षभ <br>गाधीति विश्रुतो लोके सत्यधर्मपरायणः </div>
<div class="sloka" id="165_sloka4"> <a href="165.htm#165_sloka4">4 </a> <br>tasya dharmātmanaḥ putraḥ samṛddhabalavāhanaḥ<br>viśvāmitra iti khyāto babhūva ripumardanaḥ<br>तस्य धर्मात्मनः पुत्रः समृद्धबलवाहनः <br>विश्वामित्र इति ख्यातो बभूव रिपुमर्दनः </div>
<div class="sloka" id="165_sloka5"> <a href="165.htm#165_sloka5">5 </a> <br>sa cacāra sahāmātyo mṛgayāṃ gahane vane<br>mṛgān vidhyan varāhāṃś ca ramyeṣu maru dhanvasu<br>स चचार सहामात्यो मृगयां गहने वने <br>मृगान् विध्यन् वराहांश् च रम्येषु मरु धन्वसु </div>
<div class="sloka" id="165_sloka6"> <a href="165.htm#165_sloka6">6 </a> <br>vyāyāmakarśitaḥ so 'tha mṛgalipsuḥ pipāsitaḥ<br>ājagāma naraśreṣṭha vasiṣṭhasyāśramaṃ prati<br>व्यायामकर्शितः सो 'थ मृगलिप्सुः पिपासितः <br>आजगाम नरश्रेष्ठ वसिष्ठस्याश्रमं प्रति </div>
<div class="sloka" id="165_sloka7"> <a href="165.htm#165_sloka7">7 </a> <br>tam āgatam abhiprekṣya vasiṣṭhaḥ śreṣṭhabhāg ṛṣiḥ<br>viśvāmitraṃ naraśreṣṭhaṃ pratijagrāha pūjayā<br>तम् आगतम् अभिप्रेक्ष्य वसिष्ठः श्रेष्ठभाग् ऋषिः <br>विश्वामित्रं नरश्रेष्ठं प्रतिजग्राह पूजया </div>
<div class="sloka" id="165_sloka8"> <a href="165.htm#165_sloka8">8 </a> <br>pādyārghyācamanīyena svāgatena ca bhārata<br>tathaiva pratijagrāha vanyena haviṣā tathā<br>पाद्यार्घ्याचमनीयेन स्वागतेन च भारत <br>तथैव प्रतिजग्राह वन्येन हविषा तथा </div>
<div class="sloka" id="165_sloka9"> <a href="165.htm#165_sloka9">9 </a> <br>tasyātha kāmadhug dhenur vasiṣṭhasya mahātmanaḥ<br>uktā kāmān prayaccheti sā kāmān duduhe tataḥ<br>तस्याथ कामधुग् धेनुर् वसिष्ठस्य महात्मनः <br>उक्ता कामान् प्रयच्छेति सा कामान् दुदुहे ततः </div>
<div class="sloka" id="165_sloka10"> <a href="165.htm#165_sloka10">10 </a> <br>grāmyāraṇyā oṣadhīś ca duduhe paya eva ca<br>ṣaḍrasaṃ cāmṛtarasaṃ rasāyanam anuttamam<br>ग्राम्यारण्या ओषधीश् च दुदुहे पय एव च <br>षड्रसं चामृतरसं रसायनम् अनुत्तमम् </div>
<div class="sloka" id="165_sloka11"> <a href="165.htm#165_sloka11">11 </a> <br>bhojanīyāni peyāni bhakṣyāṇi vividhāni ca<br>lehyāny amṛtakalpāni coṣyāṇi ca tathārjuna<br>भोजनीयानि पेयानि भक्ष्याणि विविधानि च <br>लेह्यान्य् अमृतकल्पानि चोष्याणि च तथार्जुन </div>
<div class="sloka" id="165_sloka12"> <a href="165.htm#165_sloka12">12 </a> <br>taiḥ kāmaiḥ sarvasaṃpūrṇaiḥ pūjitaḥ sa mahīpatiḥ<br>sāmātyaḥ sabalaś caiva tutoṣa sa bhṛśaṃ nṛpaḥ<br>तैः कामैः सर्वसंपूर्णैः पूजितः स महीपतिः <br>सामात्यः सबलश् चैव तुतोष स भृशं नृपः </div>
<div class="sloka" id="165_sloka13"> <a href="165.htm#165_sloka13">13 </a> <br>ṣaḍ āyatāṃ supārśvoruṃ tripṛthuṃ pañca saṃvṛtām<br>maṇḍūkanetrāṃ svākārāṃ pīnodhasam aninditām<br>षड् आयतां सुपार्श्वोरुं त्रिपृथुं पञ्च संवृताम् <br>मण्डूकनेत्रां स्वाकारां पीनोधसम् अनिन्दिताम् </div>
<div class="sloka" id="165_sloka14"> <a href="165.htm#165_sloka14">14 </a> <br>suvāladhiḥ śaṅkukarṇāṃ cāru śṛṅgāṃ manoramām<br>puṣṭāyata śirogrīvāṃ vismitaḥ so 'bhivīkṣya tām<br>सुवालधिः शङ्कुकर्णां चारु शृङ्गां मनोरमाम् <br>पुष्टायत शिरोग्रीवां विस्मितः सो 'भिवीक्ष्य ताम् </div>
<div class="sloka" id="165_sloka15"> <a href="165.htm#165_sloka15">15 </a> <br>abhinandati tāṃ nandīṃ vasiṣṭhasya payasvinīm<br>abravīc ca bhṛśaṃ tuṣṭo viśvāmitro muniṃ tadā<br>अभिनन्दति तां नन्दीं वसिष्ठस्य पयस्विनीम् <br>अब्रवीच् च भृशं तुष्टो विश्वामित्रो मुनिं तदा </div>
<div class="sloka" id="165_sloka16"> <a href="165.htm#165_sloka16">16 </a> <br>arbudena gavāṃ brahman mama rājyena vā punaḥ<br>nandinīṃ saṃprayacchasva bhuṅkṣva rājyaṃ mahāmune<br>अर्बुदेन गवां ब्रह्मन् मम राज्येन वा पुनः <br>नन्दिनीं संप्रयच्छस्व भुङ्क्ष्व राज्यं महामुने </div>
<div class="sloka" id="165_sloka17"> <a href="165.htm#165_sloka17">17 </a> <br>[vas]<br>devatātithipitrartham ājyārthaṃ ca payasvinī<br>adeyā nandinīyaṃ me rājyenāpi tavānagha<br>[वस्] <br>देवतातिथिपित्रर्थम् आज्यार्थं च पयस्विनी <br>अदेया नन्दिनीयं मे राज्येनापि तवानघ </div>
<div class="sloka" id="165_sloka18"> <a href="165.htm#165_sloka18">18 </a> <br>[viṣvāmitra]<br>kṣatriyo 'haṃ bhavān vipras tapaḥsvādhyāyasādhanaḥ<br>brāhmaṇeṣu kuto vīryaṃ praśānteṣu dhṛtātmasu<br>[विष्वामित्र] <br>क्षत्रियो 'हं भवान् विप्रस् तपःस्वाध्यायसाधनः <br>ब्राह्मणेषु कुतो वीर्यं प्रशान्तेषु धृतात्मसु </div>
<div class="sloka" id="165_sloka19"> <a href="165.htm#165_sloka19">19 </a> <br>arbudena gavāṃ yas tvaṃ na dadāsi mamepsitām<br>svadharmaṃ na prahāsyāmi nayiṣye te balena gām<br>अर्बुदेन गवां यस् त्वं न ददासि ममेप्सिताम् <br>स्वधर्मं न प्रहास्यामि नयिष्ये ते बलेन गाम् </div>
<div class="sloka" id="165_sloka20"> <a href="165.htm#165_sloka20">20 </a> <br>[vas]<br>balasthaś cāsi rājā ca bāhuvīryaś ca kṣatriyaḥ<br>yathecchasi tathā kṣipraṃ kuru tvaṃ mā vicāraya<br>[वस्] <br>बलस्थश् चासि राजा च बाहुवीर्यश् च क्षत्रियः <br>यथेच्छसि तथा क्षिप्रं कुरु त्वं मा विचारय </div>
<div class="sloka" id="165_sloka21"> <a href="165.htm#165_sloka21">21 </a> <br>[g]<br>evam uktas tadā pārtha viśvāmitro balād iva<br>haṃsacandra pratīkāśāṃ nandinīṃ tāṃ jahāra gām<br>[ग्] <br>एवम् उक्तस् तदा पार्थ विश्वामित्रो बलाद् इव <br>हंसचन्द्र प्रतीकाशां नन्दिनीं तां जहार गाम् </div>
<div class="sloka" id="165_sloka22"> <a href="165.htm#165_sloka22">22 </a> <br>kaśā daṇḍapratihatā kālyamānā tatas tataḥ<br>hambhāyamānā kalyāṇī vasiṣṭhasyātha nandinī<br>कशा दण्डप्रतिहता काल्यमाना ततस् ततः <br>हम्भायमाना कल्याणी वसिष्ठस्याथ नन्दिनी </div>
<div class="sloka" id="165_sloka23"> <a href="165.htm#165_sloka23">23 </a> <br>āgamyābhimukhī pārtha tasthau bhagavad unmukhī<br>bhṛśaṃ ca tāḍyamānāpi na jagāmāśramāt tataḥ<br>आगम्याभिमुखी पार्थ तस्थु भगवद् उन्मुखी <br>भृशं च ताड्यमानापि न जगामाश्रमात् ततः </div>
<div class="sloka" id="165_sloka24"> <a href="165.htm#165_sloka24">24 </a> <br>[vas]<br>śṛṇomi te ravaṃ bhadre vinadantyāḥ punaḥ punaḥ<br>balād dhṛyasi me nandikṣamāvān brāhmaṇo hy aham<br>[वस्] <br>शृणोमि ते रवं भद्रे विनदन्त्याः पुनः पुनः <br>बलाद् धृयसि मे नन्दिक्षमावान् ब्राह्मणो ह्य् अहम् </div>
<div class="sloka" id="165_sloka25"> <a href="165.htm#165_sloka25">25 </a> <br>[g]<br>sā tu teṣāṃ balān nandī balānāṃ bharatarṣabha<br>viśvāmitra bhayodvignā vasiṣṭhaṃ samupāgamat<br>[ग्] <br>सा तु तेषां बलान् नन्दी बलानां भरतर्षभ <br>विश्वामित्र भयोद्विग्ना वसिष्ठं समुपागमत् </div>
<div class="sloka" id="165_sloka26"> <a href="165.htm#165_sloka26">26 </a> <br>[gauh]<br>pāṣāṇa daṇḍābhihatāṃ krandantīṃ mām anāthavat<br>viśvāmitrabalair ghorair bhagavan kim upekṣase<br>[गुह्] <br>पाषाण दण्डाभिहतां क्रन्दन्तीं माम् अनाथवत् <br>विश्वामित्रबलैर् घोरैर् भगवन् किम् उपेक्षसे </div>
<div class="sloka" id="165_sloka27"> <a href="165.htm#165_sloka27">27 </a> <br>[g]<br>evaṃ tasyāṃ tadā partha dharṣitāyāṃ mahāmuniḥ<br>na cukṣubhe na dhairyāc ca vicacāla dhṛtavrataḥ<br>[ग्] <br>एवं तस्यां तदा पर्थ धर्षितायां महामुनिः <br>न चुक्षुभे न धैर्याच् च विचचाल धृतव्रतः </div>
<div class="sloka" id="165_sloka28"> <a href="165.htm#165_sloka28">28 </a> <br>[vas]<br>kṣatriyāṇāṃ balaṃ tejo brāhmaṇānāṃ kṣamā balam<br>kṣamā māṃ bhajate tasmād gamyatāṃ yadi rocate<br>[वस्] <br>क्षत्रियाणां बलं तेजो ब्राह्मणानां क्षमा बलम् <br>क्षमा मां भजते तस्माद् गम्यतां यदि रोचते </div>
<div class="sloka" id="165_sloka29"> <a href="165.htm#165_sloka29">29 </a> <br>[gauh]<br>kiṃ nu tyaktāsmi bhagavan yad evaṃ māṃ prabhāṣase<br>atyaktāhaṃ tvayā brahman na śakyā nayituṃ balāt<br>[गुह्] <br>किं नु त्यक्तास्मि भगवन् यद् एवं मां प्रभाषसे <br>अत्यक्ताहं त्वया ब्रह्मन् न शक्या नयितुं बलात् </div>
<div class="sloka" id="165_sloka30"> <a href="165.htm#165_sloka30">30 </a> <br>[vas]<br>na tvāṃ tyajāmi kalyāṇi sthīyatāṃ yadi śakyate<br>dṛḍhena dāmnā baddhvaiva vatsas te hriyate balāt<br>[वस्] <br>न त्वां त्यजामि कल्याणि स्थीयतां यदि शक्यते <br>दृढेन दाम्ना बद्ध्वैव वत्सस् ते ह्रियते बलात् </div>
<div class="sloka" id="165_sloka31"> <a href="165.htm#165_sloka31">31 </a> <br>[g]<br>sthīyatām iti tac chrutvā vasiṣṭhasyā payasvinī<br>ūrdhvāñcita śirogrīvā prababhau ghoradarśanā<br>[ग्] <br>स्थीयताम् इति तच् छ्रुत्वा वसिष्ठस्या पयस्विनी <br>ऊर्ध्वाञ्चित शिरोग्रीवा प्रबभु घोरदर्शना </div>
<div class="sloka" id="165_sloka32"> <a href="165.htm#165_sloka32">32 </a> <br>krodharaktekṣaṇā sā gaur hambhāra vadhana svanā<br>viśvāmitrasya tat sainyaṃ vyadrāvayata sarvaśaḥ<br>क्रोधरक्तेक्षणा सा गुर् हम्भार वधन स्वना <br>विश्वामित्रस्य तत् सैन्यं व्यद्रावयत सर्वशः </div>
<div class="sloka" id="165_sloka33"> <a href="165.htm#165_sloka33">33 </a> <br>kaśāgra daṇḍābhihatā kālyamānā tatas tataḥ<br>krodhā dīptekṣaṇā krodhaṃ bhūya eva samādadhe<br>कशाग्र दण्डाभिहता काल्यमाना ततस् ततः <br>क्रोधा दीप्तेक्षणा क्रोधं भूय एव समादधे </div>
<div class="sloka" id="165_sloka34"> <a href="165.htm#165_sloka34">34 </a> <br>āditya iva madhyāhne krodhā dīptavapur babhau<br>aṅgāravarṣaṃ muñcantī muhur vāladhito mahat<br>आदित्य इव मध्याह्ने क्रोधा दीप्तवपुर् बभु <br>अङ्गारवर्षं मुञ्चन्ती मुहुर् वालधितो महत् </div>
<div class="sloka" id="165_sloka35"> <a href="165.htm#165_sloka35">35 </a> <br>asṛjat pahlavān pucchāc chakṛtaḥ śabarāñ śakān<br>mūtrataś cāsṛjacc cāpi yavanān krodhamūrcchitā<br>असृजत् पह्लवान् पुच्छाच् छकृतः शबराञ् शकान् <br>मूत्रतश् चासृजच्च् चापि यवनान् क्रोधमूर्च्छिता </div>
<div class="sloka" id="165_sloka36"> <a href="165.htm#165_sloka36">36 </a> <br>puṇḍrān kirātān dramiḍān siṃhalān barbarāṃs tathā<br>tathaiva dāradān mlecchān phenataḥ sā sasarja ha<br>पुण्ड्रान् किरातान् द्रमिडान् सिंहलान् बर्बरांस् तथा <br>तथैव दारदान् म्लेच्छान् फेनतः सा ससर्ज ह </div>
<div class="sloka" id="165_sloka37"> <a href="165.htm#165_sloka37">37 </a> <br>tair viṣṛṣṭair mahat sainyaṃ nānā mleccha gaṇais tadā<br>nānāvaraṇa saṃchannair nānāyudha dharais tathā<br>avākīryata saṃrabdhair viśvāmitrasya paśyataḥ<br>तैर् विषृष्टैर् महत् सैन्यं नाना म्लेच्छ गणैस् तदा <br>नानावरण संछन्नैर् नानायुध धरैस् तथा <br>अवाकीर्यत संरब्धैर् विश्वामित्रस्य पश्यतः </div>
<div class="sloka" id="165_sloka38"> <a href="165.htm#165_sloka38">38 </a> <br>ekaikaś ca tadā yodhaḥ pañcabhiḥ saptabhir vṛtaḥ<br>astravarṣeṇa mahatā kālyamānaṃ balaṃ tataḥ<br>prabhagnaṃ sarvatas trastaṃ viśvāmitrasya paśyataḥ<br>एकैकश् च तदा योधः पञ्चभिः सप्तभिर् वृतः <br>अस्त्रवर्षेण महता काल्यमानं बलं ततः <br>प्रभग्नं सर्वतस् त्रस्तं विश्वामित्रस्य पश्यतः </div>
<div class="sloka" id="165_sloka39"> <a href="165.htm#165_sloka39">39 </a> <br>na ca prāṇair viyujyante ke cit te sainikās tadā<br>viśvāmitrasya saṃkruddhair vāsiṣṭhair bharatarṣabha<br>न च प्राणैर् वियुज्यन्ते के चित् ते सैनिकास् तदा <br>विश्वामित्रस्य संक्रुद्धैर् वासिष्ठैर् भरतर्षभ </div>
<div class="sloka" id="165_sloka40"> <a href="165.htm#165_sloka40">40 </a> <br>viśvāmitrasya sainyaṃ tu kālyamānaṃ triyojanam<br>krośamānaṃ bhayodvignaṃ trātāraṃ nādhyagacchata<br>विश्वामित्रस्य सैन्यं तु काल्यमानं त्रियोजनम् <br>क्रोशमानं भयोद्विग्नं त्रातारं नाध्यगच्छत </div>
<div class="sloka" id="165_sloka41"> <a href="165.htm#165_sloka41">41 </a> <br>dṛṣṭvā tan mahad āścaryaṃ brahmatejo bhavaṃ tadā<br>viśvāmitraḥ kṣatrabhāvān nirviṇṇo vākyam abravīt<br>दृष्ट्वा तन् महद् आश्चर्यं ब्रह्मतेजो भवं तदा <br>विश्वामित्रः क्षत्रभावान् निर्विण्णो वाक्यम् अब्रवीत् </div>
<div class="sloka" id="165_sloka42"> <a href="165.htm#165_sloka42">42 </a> <br>dhig balaṃ kṣatriyabalaṃ brahmatejobalaṃ balam<br>balābalaṃ viniścitya tapa eva paraṃ balam<br>धिग् बलं क्षत्रियबलं ब्रह्मतेजोबलं बलम् <br>बलाबलं विनिश्चित्य तप एव परं बलम् </div>
<div class="sloka" id="165_sloka43"> <a href="165.htm#165_sloka43">43 </a> <br>sa rājyasphītam utsṛjya tāṃ ca dīptāṃ nṛpa śriyam<br>bhogāṃś ca pṛṣṭhataḥ kṛtvā tapasy eva mano dadhe<br>स राज्यस्फीतम् उत्सृज्य तां च दीप्तां नृप श्रियम् <br>भोगांश् च पृष्ठतः कृत्वा तपस्य् एव मनो दधे </div></body></html>