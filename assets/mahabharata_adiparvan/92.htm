<html><body><div class="sloka" id="92_sloka1"> <a href="92.htm#92_sloka1">1 </a> <br>[v]<br>tataḥ pratīpo rājā sa sarvabhūtahite rataḥ<br>niṣasāda samā bahvīr gaṅgātīragato japan</div>
<div class="sloka" id="92_sloka2"> <a href="92.htm#92_sloka2">2 </a> <br>tasya rūpaguṇopetā gaṅgā śrīr iva rūpiṇī<br>uttīrya salilāt tasmāl lobhanīyatamākṛtiḥ</div>
<div class="sloka" id="92_sloka3"> <a href="92.htm#92_sloka3">3 </a> <br>adhīyānasya rājarṣer divyarūpā manasvinī<br>dakṣiṇaṃ śālasaṃkāśam ūruṃ bheje śubhānanā</div>
<div class="sloka" id="92_sloka4"> <a href="92.htm#92_sloka4">4 </a> <br>pratīpas tu mahīpālas tām uvāca manasvinīm<br>karavāṇi kiṃ te kalyāṇi priyaṃ yat te 'bhikāṅkṣitam</div>
<div class="sloka" id="92_sloka5"> <a href="92.htm#92_sloka5">5 </a> <br>[strī]<br>tvām ahaṃ kāmaye rājan kuruśreṣṭha bhajasva mām<br>tyāgaḥ kāmavatīnāṃ hi strīṇāṃ sadbhir vigarhitaḥ</div>
<div class="sloka" id="92_sloka6"> <a href="92.htm#92_sloka6">6 </a> <br>[pr]<br>nāhaṃ parastriyaṃ kāmād gaccheyaṃ varavarṇini<br>na cāsavarṇāṃ kalyāṇi dharmyaṃ tad viddhi me vratam</div>
<div class="sloka" id="92_sloka7"> <a href="92.htm#92_sloka7">7 </a> <br>[strī]<br>nāśreyasy asmi nāgamyā na vaktavyā ca karhi cit<br>bhaja mmāṃ bhajamānāṃ tvaṃ rājan kanyāṃ varastriyam</div>
<div class="sloka" id="92_sloka8"> <a href="92.htm#92_sloka8">8 </a> <br>[pr]<br>mayātivṛttam etat te yan māṃ codayasi priyam<br>anyathā pratipannaṃ māṃ nāśayed dharmaviplavaḥ</div>
<div class="sloka" id="92_sloka9"> <a href="92.htm#92_sloka9">9 </a> <br>prāpya dakṣiṇam ūruṃ me tvam āśliṣṭā varāṅgane<br>apatyānāṃ snuṣāṇāṃ ca bhīru viddhy etad āsanam</div>
<div class="sloka" id="92_sloka10"> <a href="92.htm#92_sloka10">10 </a> <br>savyataḥ kāminī bhāgas tvayā sa ca vivarjitaḥ<br>tasmād ahaṃ nācariṣye tvayi kāmaṃ varāṅgane</div>
<div class="sloka" id="92_sloka11"> <a href="92.htm#92_sloka11">11 </a> <br>snuṣā me bhava kalyāṇi putrārthe tvāṃ vṛṇomy aham<br>snuṣāpekṣaṃ hi vāmoru tvam āgamya samāśritā</div>
<div class="sloka" id="92_sloka12"> <a href="92.htm#92_sloka12">12 </a> <br>[strī]<br>evam apy astu dharmajña saṃyujyeyaṃ sutena te<br>tvadbhaktyaiva bhajiṣyāmi prakhyātaṃ bhārataṃ kulam</div>
<div class="sloka" id="92_sloka13"> <a href="92.htm#92_sloka13">13 </a> <br>pṛthivyāṃ pārthivā ye ca teṣāṃ yūyaṃ parāyaṇam<br>guṇā na hi mayā śakyā vaktuṃ varṣaśatair api<br>kulasya ye vaḥ prathitās tat sādhutvam anuttamam</div>
<div class="sloka" id="92_sloka14"> <a href="92.htm#92_sloka14">14 </a> <br>sa me nābhijanajñaḥ syād ācareyaṃ ca yad vibho<br>tat sarvam eva putras te na mīmāṃseta karhi cit</div>
<div class="sloka" id="92_sloka15"> <a href="92.htm#92_sloka15">15 </a> <br>evaṃ vasantī putre te vardhayiṣyāmy ahaṃ priyam<br>putraiḥ puṇyaiḥ priyaiś cāpi svargaṃ prāpsyati te sutaḥ</div>
<div class="sloka" id="92_sloka16"> <a href="92.htm#92_sloka16">16 </a> <br>[v]<br>tathety uktvā tu sā rājaṃs tatraivāntaradhīyata<br>putra janma pratīkṣaṃs tu sa rājā tad adhārayat</div>
<div class="sloka" id="92_sloka17"> <a href="92.htm#92_sloka17">17 </a> <br>etasminn eva kāle tu pratīpaḥ kṣatriyarṣabhaḥ<br>tapas tepe sutasyārthe sabhāryaḥ kurunandana</div>
<div class="sloka" id="92_sloka18"> <a href="92.htm#92_sloka18">18 </a> <br>tayoḥ samabhavat putro vṛddhayoḥ sa mahābhiṣaḥ<br>śāntasya jajñe saṃtānas tasmād āsīt sa śaṃtanuḥ</div>
<div class="sloka" id="92_sloka19"> <a href="92.htm#92_sloka19">19 </a> <br>saṃsmaraṃś cākṣayāṁl lokān vijitān svena karmaṇā<br>puṇyakarmakṛd evāsīc chaṃtanuḥ kuru sattama</div>
<div class="sloka" id="92_sloka20"> <a href="92.htm#92_sloka20">20 </a> <br>pratīpaḥ śaṃtanuṃ putraṃ yauvanasthaṃ tato 'nvaśāt<br>purā māṃ strī samabhyāgāc chaṃtano bhūtaye tava</div>
<div class="sloka" id="92_sloka21"> <a href="92.htm#92_sloka21">21 </a> <br>tvām āvrajed yadi rahaḥ sā putra varavarṇinī<br>kāmayānābhirūpāḍhyā divyā strī putrakāmyayā<br>sā tvayā nānuyoktavyā kāsi kasyāsi vāṅgane</div>
<div class="sloka" id="92_sloka22"> <a href="92.htm#92_sloka22">22 </a> <br>yac ca kuryān na tat kāryaṃ praṣṭavyā sā tvayānagha<br>manniyogād bhajantīṃ tāṃ bhajethā ity uvāca tam</div>
<div class="sloka" id="92_sloka23"> <a href="92.htm#92_sloka23">23 </a> <br>evaṃ saṃdiśya tanayaṃ pratīpaḥ śaṃtanuṃ tadā<br>sve ca rājye 'bhiṣicyainaṃ vanaṃ rājā viveśa ha</div>
<div class="sloka" id="92_sloka24"> <a href="92.htm#92_sloka24">24 </a> <br>sa rājā śaṃtanur dhīmān khyātaḥ pṛthvyāṃ dhanurdharaḥ<br>babhūva mṛgayā śīlaḥ satataṃ vanagocaraḥ</div>
<div class="sloka" id="92_sloka25"> <a href="92.htm#92_sloka25">25 </a> <br>sa mṛgān mahiṣāṃś caiva vinighnan rājasattamaḥ<br>gaṅgām anucacāraikaḥ siddhacāraṇasevitām</div>
<div class="sloka" id="92_sloka26"> <a href="92.htm#92_sloka26">26 </a> <br>sa kadā cin mahārāja dadarśa paramastriyam<br>jājvalyamānāṃ vapuṣā sākṣāt padmām iva śriyam</div>
<div class="sloka" id="92_sloka27"> <a href="92.htm#92_sloka27">27 </a> <br>sarvānavadyāṃ sudatīṃ divyābharaṇabhūṣitām<br>sūkṣmāmbaradharām ekāṃ padmodara samaprabhām</div>
<div class="sloka" id="92_sloka28"> <a href="92.htm#92_sloka28">28 </a> <br>tāṃ dṛṣṭvā hṛṣṭaromābhūd vismito rūpasaṃpadā<br>pibann iva ca netrābhyāṃ nātṛpyata narādhipaḥ</div>
<div class="sloka" id="92_sloka29"> <a href="92.htm#92_sloka29">29 </a> <br>sā ca dṛṣṭvaiva rājānaṃ vicarantaṃ mahādyutim<br>snehād āgatasauhārdā nātṛpyata vilāsinī</div>
<div class="sloka" id="92_sloka30"> <a href="92.htm#92_sloka30">30 </a> <br>tām uvāca tato rājā sāntvayañ ślakṣṇayā girā<br>devī vā dānavī vā tvaṃ gandharvī yadi vāpsarāḥ</div>
<div class="sloka" id="92_sloka31"> <a href="92.htm#92_sloka31">31 </a> <br>yakṣī vā pannagī vāpi mānuṣī vā sumadhyame<br>yā vā tvaṃ suragarbhābhe bhāryā me bhava śobhane</div>
<div class="sloka" id="92_sloka32"> <a href="92.htm#92_sloka32">32 </a> <br>etac chrutvā vaco rājñaḥ sasmitaṃ mṛdu valgu ca<br>vasūnāṃ samayaṃ smṛtvā abhyagacchad aninditā</div>
<div class="sloka" id="92_sloka33"> <a href="92.htm#92_sloka33">33 </a> <br>uvāca caiva rājñaḥ sā hlādayantī mano girā<br>bhaviṣyāmi mahīpāla mahiṣī te vaśānugā</div>
<div class="sloka" id="92_sloka34"> <a href="92.htm#92_sloka34">34 </a> <br>yat tu kuryām ahaṃ rājañ śubhaṃ vā yadi vāśubham<br>na tad vārayitavyāsmi na vaktavyā tathāpriyam</div>
<div class="sloka" id="92_sloka35"> <a href="92.htm#92_sloka35">35 </a> <br>evaṃ hi vartamāne 'haṃ tvayi vatsyāmi pārthiva<br>vāritā vipriyaṃ coktā tyajeyaṃ tvām asaṃśayam</div>
<div class="sloka" id="92_sloka36"> <a href="92.htm#92_sloka36">36 </a> <br>tatheti rājñā sā tūktā tadā bharatasattama<br>praharṣam atulaṃ lebhe prāpya taṃ pārthivottamam</div>
<div class="sloka" id="92_sloka37"> <a href="92.htm#92_sloka37">37 </a> <br>āsādya śaṃtanus tāṃ ca bubhuje kāmato vaśī<br>na praṣṭavyeti manvāno na sa tāṃ kiṃ cid ūcivān</div>
<div class="sloka" id="92_sloka38"> <a href="92.htm#92_sloka38">38 </a> <br>sa tasyāḥ śīlavṛttena rūpaudāryaguṇena ca<br>upacāreṇa ca rahas tutoṣa jagatīpatiḥ</div>
<div class="sloka" id="92_sloka39"> <a href="92.htm#92_sloka39">39 </a> <br>divyarūpā hi sā devī gaṅgā tripathagā nadī<br>mānuṣaṃ vigrahaṃ śrīmat kṛtvā sā varavarṇinī</div>
<div class="sloka" id="92_sloka40"> <a href="92.htm#92_sloka40">40 </a> <br>bhāgyopanata kāmasya bhāryevopasthitābhavat<br>śaṃtano rājasiṃhasya devarājasamadyuteḥ</div>
<div class="sloka" id="92_sloka41"> <a href="92.htm#92_sloka41">41 </a> <br>saṃbhogasnehacāturyair hāva lāsyair manoharaiḥ<br>rājānaṃ ramayām āsa yathā reme tathaiva saḥ</div>
<div class="sloka" id="92_sloka42"> <a href="92.htm#92_sloka42">42 </a> <br>sa rājā ratisaktatvād uttamastrī guṇair hṛtaḥ<br>saṃvatsarān ṛtūn māsān na bubodha bahūn gatān</div>
<div class="sloka" id="92_sloka43"> <a href="92.htm#92_sloka43">43 </a> <br>ramamāṇas tayā sārdhaṃ yathākāmaṃ janeśvaraḥ<br>aṣṭāv ajanayat putrāṃs tasyām amara varṇinaḥ</div>
<div class="sloka" id="92_sloka44"> <a href="92.htm#92_sloka44">44 </a> <br>jātaṃ jātaṃ ca sā putraṃ kṣipaty ambhasi bhārata<br>prīṇāmi tvāham ity uktvā gaṅgā srotasy amajjayat</div>
<div class="sloka" id="92_sloka45"> <a href="92.htm#92_sloka45">45 </a> <br>tasya tan na priyaṃ rājñaḥ śaṃtanor abhavat tadā<br>na ca tāṃ kiṃ canovāca tyāgād bhīto mahīpatiḥ</div>
<div class="sloka" id="92_sloka46"> <a href="92.htm#92_sloka46">46 </a> <br>atha tām aṣṭame putre jāte prahasitām iva<br>uvāca rājā duḥkhārtaḥ parīpsan putram ātmanaḥ</div>
<div class="sloka" id="92_sloka47"> <a href="92.htm#92_sloka47">47 </a> <br>mā vadhīḥ kāsi kasyāsi kiṃ hiṃsasi sutān iti<br>putraghni sumahat pāpaṃ mā prāpas tiṣṭha garhite</div>
<div class="sloka" id="92_sloka48"> <a href="92.htm#92_sloka48">48 </a> <br>[strī]<br>putra kāmana te hanmi putraṃ putravatāṃ vara<br>jīrṇas tu mama vāso 'yaṃ yathā sa samayaḥ kṛtaḥ</div>
<div class="sloka" id="92_sloka49"> <a href="92.htm#92_sloka49">49 </a> <br>ahaṃ gaṅgā jahnusutā maharṣigaṇasevitā<br>devakāryārtha siddhyartham uṣiṭāhaṃ tvayā saha</div>
<div class="sloka" id="92_sloka50"> <a href="92.htm#92_sloka50">50 </a> <br>aṣṭame vasavo devā mahābhāgā mahaujasaḥ<br>vasiṣṭha śāpadoṣeṇa mānuṣatvam upāgatāḥ</div>
<div class="sloka" id="92_sloka51"> <a href="92.htm#92_sloka51">51 </a> <br>teṣāṃ janayitā nānyas tvadṛte bhuvi vidyate<br>madvidhā mānuṣī dhātrī na caivāstīha kā cana</div>
<div class="sloka" id="92_sloka52"> <a href="92.htm#92_sloka52">52 </a> <br>tasmāt taj jananī hetor mānuṣatvam upāgatā<br>janayitvā vasūn aṣṭau jitā lokās tvayākṣayāḥ</div>
<div class="sloka" id="92_sloka53"> <a href="92.htm#92_sloka53">53 </a> <br>devānāṃ samayas tv eṣa vasūnāṃ saṃśruto mayā<br>jātaṃ jātaṃ mokṣayiṣye janmato mānuṣād iti</div>
<div class="sloka" id="92_sloka54"> <a href="92.htm#92_sloka54">54 </a> <br>tat te śāpād vinirmuktā āpavasya mahātmanaḥ<br>svasti te 'stu gamiṣyāmi putraṃ pāhi mahāvratam</div></body></html>