<html><body><div class="sloka" id="59_sloka1"> <a href="59.htm#59_sloka1">1 </a> <br>[v]<br>atha nārāyaṇenendraś cakāra saha saṃvidam<br>avatartuṃ mahīṃ svargād aṃśataḥ sahitaḥ suraiḥ</div>
<div class="sloka" id="59_sloka2"> <a href="59.htm#59_sloka2">2 </a> <br>ādiśya ca svayaṃ śakraḥ sarvān eva divaukasaḥ<br>nirjagāma punas tasmāt kṣayān nārāyaṇasya ha</div>
<div class="sloka" id="59_sloka3"> <a href="59.htm#59_sloka3">3 </a> <br>te 'marārivināśāya sarvalokahitāya ca<br>avateruḥ krameṇemāṃ mahīṃ svargād divaukasaḥ</div>
<div class="sloka" id="59_sloka4"> <a href="59.htm#59_sloka4">4 </a> <br>tato brahmarṣivaṃśeṣu pārthivarṣikuleṣu ca<br>jajñire rājaśārdūla yathākāmaṃ divaukasaḥ</div>
<div class="sloka" id="59_sloka5"> <a href="59.htm#59_sloka5">5 </a> <br>dānavān rākṣasāṃś caiva gandharvān pannagāṃs tathā<br>puruṣādāni cānyāni jaghnuḥ sattvāny anekaśaḥ</div>
<div class="sloka" id="59_sloka6"> <a href="59.htm#59_sloka6">6 </a> <br>dānavā rākṣasāś caiva gandharvāḥ pannagās tathā<br>na tān balasthān bālye 'pi jaghnur bharatasattama</div>
<div class="sloka" id="59_sloka7"> <a href="59.htm#59_sloka7">7 </a> <br>[j]<br>devadānava saṃghānāṃ gandharvāpsarasāṃ tathā<br>mānavānāṃ ca sarveṣāṃ tathā vai yakṣarakṣasām</div>
<div class="sloka" id="59_sloka8"> <a href="59.htm#59_sloka8">8 </a> <br>śrotum icchāmi tattvena saṃbhavaṃ kṛtsnam āditaḥ<br>prāṇināṃ caiva sarveṣāṃ sarvaśaḥ sarvavid dhyasi</div>
<div class="sloka" id="59_sloka9"> <a href="59.htm#59_sloka9">9 </a> <br>[v]<br>hanta te kathayiṣyāmi namaskṛtvā svayaṃ bhuve<br>surādīnām ahaṃ samyag lokānāṃ prabhavāpyayam</div>
<div class="sloka" id="59_sloka10"> <a href="59.htm#59_sloka10">10 </a> <br>brahmaṇo mānasāḥ putrā viditāḥ ṣaṇ maharṣayaḥ<br>marīcir atryaṅgirasau pulastyaḥ pulahaḥ kratuḥ</div>
<div class="sloka" id="59_sloka11"> <a href="59.htm#59_sloka11">11 </a> <br>marīceḥ kaśyapaḥ putraḥ kaśyapāt tu imāḥ prajāḥ<br>prajajñire mahābhāgā dakṣa kanyās trayodaśa</div>
<div class="sloka" id="59_sloka12"> <a href="59.htm#59_sloka12">12 </a> <br>aditir ditir danuḥ kālā anāyuḥ siṃhikā muniḥ<br>krodhā prāvā ariṣṭā ca vinatā kapilā tathā</div>
<div class="sloka" id="59_sloka13"> <a href="59.htm#59_sloka13">13 </a> <br>kadrūś ca manujavyāghradakṣa kanyaiva bhārata<br>etāsāṃ vīryasaṃpannaṃ putrapautram anantakam</div>
<div class="sloka" id="59_sloka14"> <a href="59.htm#59_sloka14">14 </a> <br>adityāṃ dvādaśādityāḥ saṃbhūtā bhuvaneśvarāḥ<br>ye rājan nāmatas tāṃs te kīrtayiṣyāmi bhārata</div>
<div class="sloka" id="59_sloka15"> <a href="59.htm#59_sloka15">15 </a> <br>dhātā mitro 'ryamā śakro varuṇaś cāṃśa eva ca<br>bhago vivasvān pūṣā ca savitā daśamas tathā</div>
<div class="sloka" id="59_sloka16"> <a href="59.htm#59_sloka16">16 </a> <br>ekādaśas tathā tvaṣṭā viṣṇur dvādaśa ucyate<br>jaghanyajaḥ sa sarveṣām ādityānāṃ guṇādhikaḥ</div>
<div class="sloka" id="59_sloka17"> <a href="59.htm#59_sloka17">17 </a> <br>eka eva diteḥ putro hiraṇyakaśipuḥ smṛtaḥ<br>nāmnā khyātās tu tasyeme putrāḥ pañca mahātmanaḥ</div>
<div class="sloka" id="59_sloka18"> <a href="59.htm#59_sloka18">18 </a> <br>prahrādaḥ pūrvajas teṣāṃ saṃhrādas tadanantaram<br>anuhrādas tṛtīyo 'bhūt tasmāc ca śibibāṣkalau</div>
<div class="sloka" id="59_sloka19"> <a href="59.htm#59_sloka19">19 </a> <br>prahrādasya trayaḥ putrāḥ khyātāḥ sarvatra bhārata<br>virocanaś ca kumbhaś ca nikumbhaś ceti viśrutāḥ</div>
<div class="sloka" id="59_sloka20"> <a href="59.htm#59_sloka20">20 </a> <br>virocanasya putro 'bhūd balir ekaḥ pratāpavān<br>baleś ca prathitaḥ putro bāṇo nāma mahāsuraḥ</div>
<div class="sloka" id="59_sloka21"> <a href="59.htm#59_sloka21">21 </a> <br>catvāriṃśad danoḥ putrāḥ khyātāḥ sarvatra bhārata<br>teṣāṃ pathamajo rājā vipracittir mahāyaśāḥ</div>
<div class="sloka" id="59_sloka22"> <a href="59.htm#59_sloka22">22 </a> <br>śambaro namuciś caiva pulomā ceti viśrutaḥ<br>asi lomā ca keśī ca durjayaś caiva dānavaḥ</div>
<div class="sloka" id="59_sloka23"> <a href="59.htm#59_sloka23">23 </a> <br>ayaḥ śirā aśvaśirā ayaḥ śaṅkuś ca vīryavān<br>tathā gaganamūrdhā ca vegavān ketumāṃś ca yaḥ</div>
<div class="sloka" id="59_sloka24"> <a href="59.htm#59_sloka24">24 </a> <br>svarbhānur aśvo 'śvapatir vṛṣaparvājakas tathā<br>aśvagrīvaś ca sūkṣmaś ca tuhuṇḍaś ca mahāsuraḥ</div>
<div class="sloka" id="59_sloka25"> <a href="59.htm#59_sloka25">25 </a> <br>isṛpā ekacakraś ca virūpākṣo harāharau<br>nicandraś ca nikumbhaś ca kupathaḥ kāpathas tathā</div>
<div class="sloka" id="59_sloka26"> <a href="59.htm#59_sloka26">26 </a> <br>śarabhaḥ śalabhaś caiva sūryā candramasau tathā<br>iti khyātā danor vaṃśe dānavāḥ parikīrtitāḥ<br>anyau tu khalu devānāṃ sūryacandramasau smṛtau</div>
<div class="sloka" id="59_sloka27"> <a href="59.htm#59_sloka27">27 </a> <br>ime ca vaṃśe prathitāḥ sattvavanto mahābalāḥ<br>danu putrā mahārāja daśa dānava puṅgavāḥ</div>
<div class="sloka" id="59_sloka28"> <a href="59.htm#59_sloka28">28 </a> <br>ekākṣo mṛtapā vīraḥ pralambanarakāv api<br>vātāpiḥ śatrutapanaḥ śaṭhaś caiva mahāsuraḥ</div>
<div class="sloka" id="59_sloka29"> <a href="59.htm#59_sloka29">29 </a> <br>gaviṣṭhaś ca danāyuś ca dīrghajihvaś ca dānavaḥ<br>asaṃkhyeyāḥ smṛtās teṣāṃ putrāḥ pautrāś ca bhārata</div>
<div class="sloka" id="59_sloka30"> <a href="59.htm#59_sloka30">30 </a> <br>siṃhikā suṣuve putraṃ rāhuṃ candrārkamardanam<br>sucandraṃ candra hantāraṃ tathā candra vimardanam</div>
<div class="sloka" id="59_sloka31"> <a href="59.htm#59_sloka31">31 </a> <br>krūra svabhāvaṃ krūrāyāḥ putrapautram anantakam<br>gaṇaḥ krodhavaśo nāma krūrakarmāri mardanaḥ</div>
<div class="sloka" id="59_sloka32"> <a href="59.htm#59_sloka32">32 </a> <br>anāyuṣaḥ punaḥ putrāś catvāro 'sura puṅgavāḥ<br>vikṣaro balavīrau ca vṛtraś caiva mahāsuraḥ</div>
<div class="sloka" id="59_sloka33"> <a href="59.htm#59_sloka33">33 </a> <br>kālāyāḥ prathitāḥ putrāḥ kālakalpāḥ prahāriṇaḥ<br>bhuvi khyātā mahāvīryā dānaveṣu paraṃtapāḥ</div>
<div class="sloka" id="59_sloka34"> <a href="59.htm#59_sloka34">34 </a> <br>vināśanaś ca krodhaś ca hantā krodhasya cāparaḥ<br>krodhaśatrus tathaivānyaḥ kāleyā iti viśrutāḥ</div>
<div class="sloka" id="59_sloka35"> <a href="59.htm#59_sloka35">35 </a> <br>asurāṇām upādhyāyaḥ śukras tv ṛṣisuto 'bhavat<br>khyātāś cośanasaḥ putrāś catvāro 'sura yājakāḥ</div>
<div class="sloka" id="59_sloka36"> <a href="59.htm#59_sloka36">36 </a> <br>tvaṣṭāvaras tathātriś ca dvāv anyau mantrakarmiṇau<br>tejasā sūryasaṃkāśā brahmalokaprabhāvanāḥ</div>
<div class="sloka" id="59_sloka37"> <a href="59.htm#59_sloka37">37 </a> <br>ity eṣa vaṃśaprabhavaḥ kathitas te tarasvinām<br>asurāṇāṃ surāṇāṃ ca purāṇe saṃśruto mayā</div>
<div class="sloka" id="59_sloka38"> <a href="59.htm#59_sloka38">38 </a> <br>eteṣāṃ yad apatyaṃ tu na śakyaṃ tad aśeṣataḥ<br>prasaṃkhyātuṃ mahīpāla guṇabhūtam anantakam</div>
<div class="sloka" id="59_sloka39"> <a href="59.htm#59_sloka39">39 </a> <br>tārkṣyaś cāriṣṭanemiś ca tathaiva garuḍāruṇau<br>āruṇir vāruṇiś caiva vainateyā iti smṛtāḥ</div>
<div class="sloka" id="59_sloka40"> <a href="59.htm#59_sloka40">40 </a> <br>śeṣo 'nanto vāsukiś ca takṣakaś ca bhujaṃgamaḥ<br>kūrmaś ca kulikaś caiva kādraveyā mahābalāḥ</div>
<div class="sloka" id="59_sloka41"> <a href="59.htm#59_sloka41">41 </a> <br>bhīmasenogra senau ca suparṇo varuṇas tathā<br>gopatir dhṛtarāṣṭraś ca sūryavarcāś ca saptamaḥ</div>
<div class="sloka" id="59_sloka42"> <a href="59.htm#59_sloka42">42 </a> <br>patravān arkaparṇaś ca prayutaś caiva viśrutaḥ<br>bhīmaś citrarathaś caiva vikhyātaḥ sarvavid vaśī</div>
<div class="sloka" id="59_sloka43"> <a href="59.htm#59_sloka43">43 </a> <br>tathā śāliśirā rājan pradyumnaś ca caturdaśaḥ<br>kaliḥ pañcadaśaś caiva nāradaś caiva ṣoḍaśaḥ<br>ity ete devagandharvā mauneyāḥ parikīrtitāḥ</div>
<div class="sloka" id="59_sloka44"> <a href="59.htm#59_sloka44">44 </a> <br>atas tu bhūtāny anyāni kīrtayiṣyāmi bhārata<br>anavadyām anuvaśām anūnām aruṇāṃ priyām<br>anūpāṃ subhagāṃ bhāsīm iti prāvā vyajāyata</div>
<div class="sloka" id="59_sloka45"> <a href="59.htm#59_sloka45">45 </a> <br>siddhaḥ pūrṇaś ca barhī ca pūrṇāśaś ca mahāyaśāḥ<br>brahma cārī ratiguṇaḥ suparṇaś caiva saptamaḥ</div>
<div class="sloka" id="59_sloka46"> <a href="59.htm#59_sloka46">46 </a> <br>viśvāvasuś ca bhānuś ca sucandro daśamas tathā<br>ity ete devagandharvāḥ prāveyāḥ parikīrtitāḥ</div>
<div class="sloka" id="59_sloka47"> <a href="59.htm#59_sloka47">47 </a> <br>imaṃ tv apsarasāṃ vaṃśaṃ viditaṃ puṇyalakṣaṇam<br>prāvāsūta mahābhāgā devī devarṣitaḥ purā</div>
<div class="sloka" id="59_sloka48"> <a href="59.htm#59_sloka48">48 </a> <br>alambusā miśrakeṣī vidyut parṇā tulānaghā<br>aruṇā rakṣitā caiva rambhā tadvan manoramāḥ</div>
<div class="sloka" id="59_sloka49"> <a href="59.htm#59_sloka49">49 </a> <br>asitā ca subāhuś ca suvratā subhujā tathā<br>supriyā cātibāhuś ca vikhyātau ca hahāhuhū<br>tumburuś ceti catvāraḥ smṛtā gandharvasattamāḥ</div>
<div class="sloka" id="59_sloka50"> <a href="59.htm#59_sloka50">50 </a> <br>amṛtaṃ brāhmaṇā gāvo gandharvāpsarasas tathā<br>apatyaṃ kapilāyās tu purāṇe parikīrtitam</div>
<div class="sloka" id="59_sloka51"> <a href="59.htm#59_sloka51">51 </a> <br>iti te sarvabhūtānāṃ saṃbhavaḥ kathito mayā<br>yathāvat parisaṃkhyāto gandharvāpsarasāṃ tathā</div>
<div class="sloka" id="59_sloka52"> <a href="59.htm#59_sloka52">52 </a> <br>bhujagānāṃ suparṇānāṃ rudrāṇāṃ marutāṃ tathā<br>gavāṃ ca brāhmaṇānāṃ ca śrīmatāṃ puṇyakarmaṇām</div>
<div class="sloka" id="59_sloka53"> <a href="59.htm#59_sloka53">53 </a> <br>āyuṣyaś caiva puṇyaś ca dhanyaḥ śrutisukhāvahaḥ<br>śrotavyaś caiva satataṃ śrāvyaś caivānasūyatā</div></body></html>