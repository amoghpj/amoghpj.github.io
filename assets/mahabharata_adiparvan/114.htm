<html><body><div class="sloka" id="114_sloka1"> <a href="114.htm#114_sloka1">1 </a> <br>[v]<br>saṃvatsarāhite garbhe gāndhāryā janamejaya<br>āhvayām āsa vai kuntī garbhārthaṃ dharmam acyutam</div>
<div class="sloka" id="114_sloka2"> <a href="114.htm#114_sloka2">2 </a> <br>sā baliṃ tvaritā devī dharmāyopajahāra ha<br>jajāpa japyaṃ vidhivad dattaṃ durvāsasā purā</div>
<div class="sloka" id="114_sloka3"> <a href="114.htm#114_sloka3">3 </a> <br>saṃgamya sā tu dharmeṇa yogamūrti dhareṇa vai<br>lebhe putraṃ varārohā sarvaprāṇabhṛtāṃ varam</div>
<div class="sloka" id="114_sloka4"> <a href="114.htm#114_sloka4">4 </a> <br>aindre candrasamāyukte muhūrte 'bhijite 'ṣṭame<br>divā madhyagate sūrye tithau puṇye 'bhipūjite</div>
<div class="sloka" id="114_sloka5"> <a href="114.htm#114_sloka5">5 </a> <br>samṛddhayaśasaṃ kuntī suṣāva samaye sutam<br>jātamātre sute tasmin vāg uvācāśarīriṇī</div>
<div class="sloka" id="114_sloka6"> <a href="114.htm#114_sloka6">6 </a> <br>eṣa dharmabhṛtāṃ śreṣṭho bhaviṣyati na saṃśayaḥ<br>yudhiṣṭhira iti khyātaḥ pāṇḍoḥ prathamajaḥ sutaḥ</div>
<div class="sloka" id="114_sloka7"> <a href="114.htm#114_sloka7">7 </a> <br>bhavitā prathito rājā triṣu lokeṣu viśrutaḥ<br>yaśasā tejasā caiva vṛttena ca samanvitaḥ</div>
<div class="sloka" id="114_sloka8"> <a href="114.htm#114_sloka8">8 </a> <br>dhārmikaṃ taṃ sutaṃ labdhvā pāṇḍus tāṃ punar abravīt<br>prāhuḥ kṣatraṃ balajyeṣṭhaṃ balajyeṣṭhaṃ sutaṃ vṛṇu</div>
<div class="sloka" id="114_sloka9"> <a href="114.htm#114_sloka9">9 </a> <br>tatas tathoktā patyā tu vāyum evājuhāva sā<br>tasmāj jajñe mahābāhur bhīmo bhīmaparākramaḥ</div>
<div class="sloka" id="114_sloka10"> <a href="114.htm#114_sloka10">10 </a> <br>tam apy atibalaṃ jātaṃ vāg abhyavadad acyutam<br>sarveṣāṃ balināṃ śreṣṭho jāto 'yam iti bhārata</div>
<div class="sloka" id="114_sloka11"> <a href="114.htm#114_sloka11">11 </a> <br>idam atyadbhutaṃ cāsīj jātamātre vṛkodare<br>yad aṅkāt patito mātuḥ śilāṃ gātrair acūrṇayat</div>
<div class="sloka" id="114_sloka12"> <a href="114.htm#114_sloka12">12 </a> <br>kuntī vyāghrabhayodvignā sahasotpatitā kila<br>nānvabudhyata saṃsuptam utsaṅge sve vṛkodaram</div>
<div class="sloka" id="114_sloka13"> <a href="114.htm#114_sloka13">13 </a> <br>tataḥ sa varja saṃghātaḥ kumāro 'bhyapatad girau<br>patatā tena śatadhā śilā gātrair vicūrṇitā<br>tāṃ śilāṃ cūrṇitāṃ dṛṣṭvā pāṇḍur vismayam āgamat</div>
<div class="sloka" id="114_sloka14"> <a href="114.htm#114_sloka14">14 </a> <br>yasminn ahani bhīmas tu jajñe bharatasattama<br>duryodhano 'pi tatraiva prajajñe vasudhādhipa</div>
<div class="sloka" id="114_sloka15"> <a href="114.htm#114_sloka15">15 </a> <br>jāte vṛkodare pāṇḍur idaṃ bhūyo 'nvacintayat<br>kathaṃ nu me varaḥ putro lokaśreṣṭho bhaved iti</div>
<div class="sloka" id="114_sloka16"> <a href="114.htm#114_sloka16">16 </a> <br>daive puruṣakāre ca loko 'yaṃ hi pratiṣṭhitaḥ<br>tatra daivaṃ tu vidhinā kālayuktena labhyate</div>
<div class="sloka" id="114_sloka17"> <a href="114.htm#114_sloka17">17 </a> <br>indro hi rājā devānāṃ pradhāna iti naḥ śrutam<br>aprameyabalotsāho vīryavān amitadyutiḥ</div>
<div class="sloka" id="114_sloka18"> <a href="114.htm#114_sloka18">18 </a> <br>taṃ toṣayitvā tapasā putraṃ lapsye mahābalam<br>yaṃ dāsyati sa me putraṃ sa varīyān bhaviṣyati<br>karmaṇā manasā vācā tasmāt tapsye mahat tapaḥ</div>
<div class="sloka" id="114_sloka19"> <a href="114.htm#114_sloka19">19 </a> <br>tataḥ pāṇḍur mahātejā mantrayitvā maharṣibhiḥ<br>dideśa kuntyāḥ kauravyo vrataṃ sāmvatsaraṃ śubham</div>
<div class="sloka" id="114_sloka20"> <a href="114.htm#114_sloka20">20 </a> <br>ātmanā ca mahābāhur ekapādasthito 'bhavat<br>ugraṃ sa tapa ātasthe parameṇa samādhinā</div>
<div class="sloka" id="114_sloka21"> <a href="114.htm#114_sloka21">21 </a> <br>ārirādhayiṣur devaṃ tridaśānāṃ tam īśvaram<br>sūryeṇa sahadharmātmā paryavartata bhārata</div>
<div class="sloka" id="114_sloka22"> <a href="114.htm#114_sloka22">22 </a> <br>taṃ tu kālena mahatā vāsavaḥ pratyabhāṣata<br>putraṃ tava pradāsyāmi triṣu lokeṣu viśrutam</div>
<div class="sloka" id="114_sloka23"> <a href="114.htm#114_sloka23">23 </a> <br>devānāṃ brāhmaṇānāṃ ca suhṛdāṃ cārthasādhakam<br>sutaṃ te 'gryaṃ pradāsyāmi sarvāmitra vināśanam</div>
<div class="sloka" id="114_sloka24"> <a href="114.htm#114_sloka24">24 </a> <br>ity uktaḥ kauravo rājā vāsavena mahātmanā<br>uvāca kuntīṃ dharmātmā devarājavacaḥ smaran</div>
<div class="sloka" id="114_sloka25"> <a href="114.htm#114_sloka25">25 </a> <br>nītimantaṃ mahātmānam ādityasamatejasam<br>durādharṣaṃ kriyāvantam atīvādbhuta darśanam</div>
<div class="sloka" id="114_sloka26"> <a href="114.htm#114_sloka26">26 </a> <br>putraṃ janaya suśroṇi dhāma kṣatriya tejasām<br>labdhaḥ prasādo devendrāt tam āhvaya śucismite</div>
<div class="sloka" id="114_sloka27"> <a href="114.htm#114_sloka27">27 </a> <br>evam uktā tataḥ śakram ājuhāva yaśasvinī<br>athājagāma devendro janayām āsa cārjunam</div>
<div class="sloka" id="114_sloka28"> <a href="114.htm#114_sloka28">28 </a> <br>jātamātre kumāre tu vāg uvācāśarīriṇī<br>mahāgambhīra nirghoṣā nabho nādayatī tadā</div>
<div class="sloka" id="114_sloka29"> <a href="114.htm#114_sloka29">29 </a> <br>kārtavīrya samaḥ kunti śibitulyaparākramaḥ<br>eṣa śakra ivājeyo yaśas te prathayiṣyati</div>
<div class="sloka" id="114_sloka30"> <a href="114.htm#114_sloka30">30 </a> <br>adityā viṣṇunā prītir yathābhūd abhivardhitā<br>tathā viṣṇusamaḥ prītiṃ vardhayiṣyati te 'rjunaḥ</div>
<div class="sloka" id="114_sloka31"> <a href="114.htm#114_sloka31">31 </a> <br>eṣa madrān vaśe kṛtvā kurūṃś ca saha kekayaiḥ<br>cedikāśikarūṣāṃś ca kuru lakṣma sudhāsyati</div>
<div class="sloka" id="114_sloka32"> <a href="114.htm#114_sloka32">32 </a> <br>etasya bhujavīryeṇa khāṇḍave havyavāhanaḥ<br>medasā sarvabhūtānāṃ tṛptiṃ yāsyati vai parām</div>
<div class="sloka" id="114_sloka33"> <a href="114.htm#114_sloka33">33 </a> <br>grāmaṇīś ca mahīpālān eṣa jitvā mahābalaḥ<br>bhrātṛbhiḥ sahito vīras trīn medhān āhariṣyati</div>
<div class="sloka" id="114_sloka34"> <a href="114.htm#114_sloka34">34 </a> <br>jāmadagnya samaḥ kunti viṣṇutulyaparākramaḥ<br>eṣa vīryavatāṃ śreṣṭho bhaviṣyaty aparājitaḥ</div>
<div class="sloka" id="114_sloka35"> <a href="114.htm#114_sloka35">35 </a> <br>tathā divyāni cāstrāṇi nikhilāny āhariṣyati<br>vipranaṣṭāṃ śriyaṃ cāyam āhartā puruṣarṣabhaḥ</div>
<div class="sloka" id="114_sloka36"> <a href="114.htm#114_sloka36">36 </a> <br>etām atyadbhutāṃ vācaṃ kuntīputrasya sūtake<br>uktavān vāyur ākāśe kuntī śuśrāva cāsya tām</div>
<div class="sloka" id="114_sloka37"> <a href="114.htm#114_sloka37">37 </a> <br>vācam uccāritām uccais tāṃ niśamya tapasvinām<br>babhūva paramo harṣaḥ śataśṛṅganivāsinām</div>
<div class="sloka" id="114_sloka38"> <a href="114.htm#114_sloka38">38 </a> <br>tathā deva ṛṣīṇāṃ ca sendrāṇāṃ ca divaukasām<br>ākāśe dundubhīnāṃ ca babhūva tumulaḥ svanaḥ</div>
<div class="sloka" id="114_sloka39"> <a href="114.htm#114_sloka39">39 </a> <br>udatiṣṭhan mahāghoṣaḥ puṣpavṛṣṭibhir āvṛtaḥ<br>samavetya ca devānāṃ gaṇāḥ pārtham apūjayan</div>
<div class="sloka" id="114_sloka40"> <a href="114.htm#114_sloka40">40 </a> <br>kādraveyā vainateyā gandharvāpsarasas tathā<br>prajānāṃ patayaḥ sarve sapta caiva maharṣayaḥ</div>
<div class="sloka" id="114_sloka41"> <a href="114.htm#114_sloka41">41 </a> <br>bharadvājaḥ kaśyapo gautamaś ca; viśvāmitro jamadagnir vasiṣṭhaḥ<br>yaś codito bhāskare 'bhūt pranaṣṭe; so 'py atrātrir bhagavān ājagāma</div>
<div class="sloka" id="114_sloka42"> <a href="114.htm#114_sloka42">42 </a> <br>marīcir aṅgirāś caiva pulastyaḥ pulahaḥ kratuḥ<br>dakṣaḥ prajāpatiś caiva gandharvāpsarasas tathā</div>
<div class="sloka" id="114_sloka43"> <a href="114.htm#114_sloka43">43 </a> <br>divyamālyāmbaradharāḥ sarvālaṃkāra bhūṣitāḥ<br>upagāyanti bībhatsum upanṛtyanti cāpsarāḥ<br>gandharvaiḥ sahitaḥ śrīmān prāgāyata ca tumburuḥ</div>
<div class="sloka" id="114_sloka44"> <a href="114.htm#114_sloka44">44 </a> <br>bhīmasenogra senau ca ūrṇāyur anaghas tathā<br>gopatir dhṛtarāṣṭraś ca sūryavarcāś ca saptamaḥ</div>
<div class="sloka" id="114_sloka45"> <a href="114.htm#114_sloka45">45 </a> <br>yugapas tṛṇapaḥ kārṣṇir nandiś citrarathas tathā<br>trayodaśaḥ śāliśirāḥ parjanyaś ca caturdaśaḥ</div>
<div class="sloka" id="114_sloka46"> <a href="114.htm#114_sloka46">46 </a> <br>kaliḥ pañcadaśaś cātra nāradaś caiva ṣoḍaśaḥ<br>sad vā bṛhad vā bṛhakaḥ karālaś ca mahāyaśāḥ</div>
<div class="sloka" id="114_sloka47"> <a href="114.htm#114_sloka47">47 </a> <br>brahma cārī bahuguṇaḥ suparṇaś ceti viśrutaḥ<br>viśvāvasur bhumanyuś ca sucandro daśamas tathā</div>
<div class="sloka" id="114_sloka48"> <a href="114.htm#114_sloka48">48 </a> <br>gītamādhurya saṃpannau vikhyātau ca hahāhuhū<br>ity ete devagandharvā jagus tatra nararṣabham</div>
<div class="sloka" id="114_sloka49"> <a href="114.htm#114_sloka49">49 </a> <br>tathaivāpsaraso hṛṣṭāḥ sarvālaṃkāra bhūṣitāḥ<br>nanṛtur vai mahābhāgā jaguś cāyatalocanāḥ</div>
<div class="sloka" id="114_sloka50"> <a href="114.htm#114_sloka50">50 </a> <br>anūnā cānavadyā ca priya mukhyā guṇāvarā<br>adrikā ca tathā sācī miśrakeśī alambusā</div>
<div class="sloka" id="114_sloka51"> <a href="114.htm#114_sloka51">51 </a> <br>marīciḥ śicukā caiva vidyut parṇā tilottamā<br>agnikā lakṣaṇā kṣemā devī rambhā manoramā</div>
<div class="sloka" id="114_sloka52"> <a href="114.htm#114_sloka52">52 </a> <br>asitā ca subāhuś ca supriyā suvapus tathā<br>puṇḍarīkā sugandhā ca surathā ca pramāthinī</div>
<div class="sloka" id="114_sloka53"> <a href="114.htm#114_sloka53">53 </a> <br>kāmyā śāradvatī caiva nanṛtus tatra saṃghaśaḥ<br>menakā sahajanyā ca parṇikā puñjikasthalā</div>
<div class="sloka" id="114_sloka54"> <a href="114.htm#114_sloka54">54 </a> <br>ṛtusthalā ghṛtācī ca viśvācī pūrvacitty api<br>umlocety abhivikhyātā pramloceti ca tā daśa<br>urvaśy ekādaśīty etā jagur āyatalocanāḥ</div>
<div class="sloka" id="114_sloka55"> <a href="114.htm#114_sloka55">55 </a> <br>dhātāryamā ca mitraś ca varuṇo 'ṃśo bhagas tathā<br>indro vivasvān pūṣā ca tvaṣṭā ca savitā tathā</div>
<div class="sloka" id="114_sloka56"> <a href="114.htm#114_sloka56">56 </a> <br>parjanyaś caiva viṣṇuś ca ādityāḥ pāvakārciṣaḥ<br>mahimānaṃ pāṇḍavasya vardhayanto 'mbare sthitāḥ</div>
<div class="sloka" id="114_sloka57"> <a href="114.htm#114_sloka57">57 </a> <br>mṛgavyādhaś ca śarvaś ca nirṛtiś ca mahāyaśāḥ<br>ajaikapād ahir budhnyaḥ pinākī ca paraṃtapaḥ</div>
<div class="sloka" id="114_sloka58"> <a href="114.htm#114_sloka58">58 </a> <br>dahano 'theśvaraś caiva kapālī ca viśāṃ pate<br>sthāṇur bhavaś ca bhagavān rudrās tatrāvatasthire</div>
<div class="sloka" id="114_sloka59"> <a href="114.htm#114_sloka59">59 </a> <br>aśvinau vasavaś cāṣṭau marutaś ca mahābalāḥ<br>viśve devās tathā sādhyās tatrāsan parisaṃsthitāḥ</div>
<div class="sloka" id="114_sloka60"> <a href="114.htm#114_sloka60">60 </a> <br>karkoṭako 'tha śeṣaś ca vāsukiś ca bhujaṃgamaḥ<br>kacchapaś cāpakuṇḍaś ca takṣakaś ca mahoragaḥ</div>
<div class="sloka" id="114_sloka61"> <a href="114.htm#114_sloka61">61 </a> <br>āyayus tejasā yuktā mahākrodhā mahābalāḥ<br>ete cānye ca bahavas tatra nāgā vyavasthitāḥ</div>
<div class="sloka" id="114_sloka62"> <a href="114.htm#114_sloka62">62 </a> <br>tārkṣyaś cāriṣṭanemiś ca garuḍaś cāsita dhvajaḥ<br>aruṇaś cāruṇiś caiva vainateyā vyavasthitāḥ</div>
<div class="sloka" id="114_sloka63"> <a href="114.htm#114_sloka63">63 </a> <br>tad dṛṣṭvā mahad āścaryaṃ vismitā munisattamāḥ<br>adhikāṃ sma tato vṛttim avartan pāṇḍavān prati</div>
<div class="sloka" id="114_sloka64"> <a href="114.htm#114_sloka64">64 </a> <br>pāṇḍus tu punar evaināṃ putra lobhān mahāyaśāḥ<br>prāhiṇod darśanīyāṅgīṃ kuntī tv enam athābravīt</div>
<div class="sloka" id="114_sloka65"> <a href="114.htm#114_sloka65">65 </a> <br>nātaś caturthaṃ prasavam āpatsv api vadanty uta<br>ataḥ paraṃ cāriṇī syāt pañcame bandhakī bhavet</div></body></html>