<html><body><div class="sloka" id="29_sloka1"> <a href="29.htm#29_sloka1">1 </a> <br>[s]<br>jāmbūnadamayo bhūtvā marīcivikacojjvalaḥ<br>praviveśa balāt pakṣī vārivega ivārṇavam</div>
<div class="sloka" id="29_sloka2"> <a href="29.htm#29_sloka2">2 </a> <br>sacakraṃ kṣura paryantam apaśyad amṛtāntike<br>paribhramantam aniśaṃ tīkṣṇadhāram ayasmayam</div>
<div class="sloka" id="29_sloka3"> <a href="29.htm#29_sloka3">3 </a> <br>jvalanārkaprabhaṃ ghoraṃ chedanaṃ somahāriṇām<br>ghorarūpaṃ tad atyarthaṃ yantraṃ devaiḥ sunirmitam</div>
<div class="sloka" id="29_sloka4"> <a href="29.htm#29_sloka4">4 </a> <br>tasyāntaraṃ sa dṛṣṭvaiva paryavartata khecaraḥ<br>arāntareṇābhyapatat saṃkṣipyāṅgaṃ kṣaṇena ha</div>
<div class="sloka" id="29_sloka5"> <a href="29.htm#29_sloka5">5 </a> <br>adhaś cakrasya caivātra dīptānalasamadyutī<br>vidyujjihvau mahāghorau dīptāsyau dīptalocanau</div>
<div class="sloka" id="29_sloka6"> <a href="29.htm#29_sloka6">6 </a> <br>cakṣur viṣau mahāvīryau nityakruddhau tarasvinau<br>rakṣārtham evāmṛtasya dadarśa bhujagottamau</div>
<div class="sloka" id="29_sloka7"> <a href="29.htm#29_sloka7">7 </a> <br>sadā saṃrabdha nayanau sadā cānimiṣekṣaṇau<br>tayor eko 'pi yaṃ paśyet sa tūrṇaṃ bhasmasād bhavet</div>
<div class="sloka" id="29_sloka8"> <a href="29.htm#29_sloka8">8 </a> <br>tayoś cakṣūṃṣi rajasā suparṇas tūrṇam āvṛṇot<br>adṛṣṭarūpas tau cāpi sarvataḥ paryakālayat</div>
<div class="sloka" id="29_sloka9"> <a href="29.htm#29_sloka9">9 </a> <br>tayor aṅge samākramya vainateyo 'ntarikṣagaḥ<br>āchinat tarasā madhye somam abhyadravat tataḥ</div>
<div class="sloka" id="29_sloka10"> <a href="29.htm#29_sloka10">10 </a> <br>samutpāṭyāmṛtaṃ tat tu vainateyas tato balī<br>utpapāta javenaiva yantram unmathya vīryavān</div>
<div class="sloka" id="29_sloka11"> <a href="29.htm#29_sloka11">11 </a> <br>apītvaivāmṛtaṃ pakṣī parigṛhyāśu vīryavān<br>agacchad apariśrānta āvāryārka prabhāṃ khagaḥ</div>
<div class="sloka" id="29_sloka12"> <a href="29.htm#29_sloka12">12 </a> <br>viṣṇunā tu tadākāśe vainateyaḥ sameyivān<br>tasya nārāyaṇas tuṣṭas tenālaulyena karmaṇā</div>
<div class="sloka" id="29_sloka13"> <a href="29.htm#29_sloka13">13 </a> <br>tam uvācāvyayo devo varado 'smīti khecaram<br>sa vavre tava tiṣṭheyam uparīty antarikṣagaḥ</div>
<div class="sloka" id="29_sloka14"> <a href="29.htm#29_sloka14">14 </a> <br>uvāca cainaṃ bhūyo 'pi nārāyaṇam idaṃ vacaḥ<br>ajaraś cāmaraś ca syām amṛtena vināpy aham</div>
<div class="sloka" id="29_sloka15"> <a href="29.htm#29_sloka15">15 </a> <br>pratigṛhya varau tau ca garuḍo viṣṇum abravīt<br>bhavate 'pi varaṃ dadmi vṛṇītāṃ bhagavān api</div>
<div class="sloka" id="29_sloka16"> <a href="29.htm#29_sloka16">16 </a> <br>taṃ vavre vāhanaṃ kṛṣṇo garutmantaṃ mahābalam<br>dhvajaṃ ca cakre bhagavān upari sthāsyasīti tam</div>
<div class="sloka" id="29_sloka17"> <a href="29.htm#29_sloka17">17 </a> <br>anupatya khagaṃ tv indro vajreṇāṅge 'bhyatāḍayat<br>vihaṃgamaṃ surāmitraṃ harantam amṛtaṃ balāt</div>
<div class="sloka" id="29_sloka18"> <a href="29.htm#29_sloka18">18 </a> <br>tam uvācendram ākrande garuḍaḥ patatāṃ varaḥ<br>prahasañ ślakṣṇayā vācā tathā vajrasamāhataḥ</div>
<div class="sloka" id="29_sloka19"> <a href="29.htm#29_sloka19">19 </a> <br>ṛṣer mānaṃ kariṣyāmi vajraṃ yasyāsthi saṃbhavam<br>vajrasya ca kariṣyāmi tava caiva śatakrato</div>
<div class="sloka" id="29_sloka20"> <a href="29.htm#29_sloka20">20 </a> <br>eṣa patraṃ tyajāmy ekaṃ yasyāntaṃ nopalapsyase<br>na hi vajranipātena rujā me 'sti kadā cana</div>
<div class="sloka" id="29_sloka21"> <a href="29.htm#29_sloka21">21 </a> <br>tatra taṃ sarvabhūtāni vismitāny abruvaṃs tadā<br>surūpaṃ patram ālakṣya suparṇo 'yaṃ bhavatv iti</div>
<div class="sloka" id="29_sloka22"> <a href="29.htm#29_sloka22">22 </a> <br>dṛṣṭvā tad adbhutaṃ cāpi sahasrākṣaḥ puraṃdaraḥ<br>khago mahad idaṃ bhūtam iti matvābhyabhāṣata</div></body></html>