<html><body><div class="sloka" id="17_sloka1"> <a href="17.htm#17_sloka1">1 </a> <br>[s]<br>athāvaraṇa mukhyāni nānāpraharaṇāni ca<br>pragṛhyābhyadravan devān sahitā daityadānavāḥ</div>
<div class="sloka" id="17_sloka2"> <a href="17.htm#17_sloka2">2 </a> <br>tatas tad amṛtaṃ devo viṣṇur ādāya vīryavān<br>jahāra dānavendrebhyo nareṇa sahitaḥ prabhuḥ</div>
<div class="sloka" id="17_sloka3"> <a href="17.htm#17_sloka3">3 </a> <br>tato devagaṇāḥ sarve papus tad amṛtaṃ tadā<br>viṣṇoḥ sakāśāt saṃprāpya saṃbhrame tumule sati</div>
<div class="sloka" id="17_sloka4"> <a href="17.htm#17_sloka4">4 </a> <br>tataḥ pibatsu tat kālaṃ deveṣv amṛtam īpsitam<br>rāhur vibudharūpeṇa dānavaḥ prāpibat tadā</div>
<div class="sloka" id="17_sloka5"> <a href="17.htm#17_sloka5">5 </a> <br>tasya kaṇṭham anuprāpte dānavasyāmṛte tadā<br>ākhyātaṃ candrasūryābhyāṃ surāṇāṃ hitakāmyayā</div>
<div class="sloka" id="17_sloka6"> <a href="17.htm#17_sloka6">6 </a> <br>tato bhagavatā tasya śiraś chinnam alaṃkṛtam<br>cakrāyudhena cakreṇa pibato 'mṛtam ojasā</div>
<div class="sloka" id="17_sloka7"> <a href="17.htm#17_sloka7">7 </a> <br>tac chailaśṛṅgapratimaṃ dānavasya śiromahat<br>cakreṇotkṛttam apatac cālayad vasudhātalam</div>
<div class="sloka" id="17_sloka8"> <a href="17.htm#17_sloka8">8 </a> <br>tato vairavinirbandhaḥ kṛto rāhumukhena vai<br>śāśvataś candrasūryābhyāṃ grasaty adyāpi caiva tau</div>
<div class="sloka" id="17_sloka9"> <a href="17.htm#17_sloka9">9 </a> <br>vihāya bhagavāṃś cāpi strī rūpam atulaṃ hariḥ<br>nānāpraharaṇair bhīmair dānavān samakampayat</div>
<div class="sloka" id="17_sloka10"> <a href="17.htm#17_sloka10">10 </a> <br>tataḥ pravṛttaḥ saṃgrāmaḥ samīpe lavaṇāmbhasaḥ<br>surāṇām asurāṇāṃ ca sarvaghorataro mahān</div>
<div class="sloka" id="17_sloka11"> <a href="17.htm#17_sloka11">11 </a> <br>prāsāḥ suvipulās tīkṣṇā nyapatanta sahasraśaḥ<br>tomarāś ca sutīkṣṇāgrāḥ śastrāṇi vividhāni ca</div>
<div class="sloka" id="17_sloka12"> <a href="17.htm#17_sloka12">12 </a> <br>tato 'surāś cakrabhinnā vamanto rudhiraṃ bahu<br>asi śaktigadā rugṇā nipetur dharaṇītale</div>
<div class="sloka" id="17_sloka13"> <a href="17.htm#17_sloka13">13 </a> <br>chinnāni paṭṭiśaiś cāpi śirāṃsi yudhi dāruṇe<br>taptakāñcanajālāni nipetur aniśaṃ tadā</div>
<div class="sloka" id="17_sloka14"> <a href="17.htm#17_sloka14">14 </a> <br>rudhireṇāvaliptāṅgā nihatāś ca mahāsurāḥ<br>adrīṇām iva kūṭāni dhāturaktāni śerate</div>
<div class="sloka" id="17_sloka15"> <a href="17.htm#17_sloka15">15 </a> <br>hāhākāraḥ samabhavat tatra tatra sahasraśaḥ<br>anyonyaṃ chindatāṃ śastrair āditye lohitāyati</div>
<div class="sloka" id="17_sloka16"> <a href="17.htm#17_sloka16">16 </a> <br>parighaiś cāyasaiḥ pītaiḥ saṃnikarṣe ca muṣṭibhiḥ<br>nighnatāṃ samare 'nyonyaṃ śabdo divam ivāspṛśat</div>
<div class="sloka" id="17_sloka17"> <a href="17.htm#17_sloka17">17 </a> <br>chindhi bhindhi pradhāvadhvaṃ pātayābhisareti ca<br>vyaśrūyanta mahāghorāḥ śabdās tatra samantataḥ</div>
<div class="sloka" id="17_sloka18"> <a href="17.htm#17_sloka18">18 </a> <br>evaṃ sutumule yuddhe vartamāne bhayāvahe<br>naranārāyaṇau devau samājagmatur āhavam</div>
<div class="sloka" id="17_sloka19"> <a href="17.htm#17_sloka19">19 </a> <br>tatra divyaṃ dhanur dṛṣṭvā narasya bhagavān api<br>cintayām āsa vai cakraṃ viṣṇur dānava sūdanam</div>
<div class="sloka" id="17_sloka20"> <a href="17.htm#17_sloka20">20 </a> <br>tato 'mbarāc cintita mātram āgataṃ; mahāprabhaṃ cakram amitratāpanam<br>vibhāvasos tulyam akuṇṭhamaṇḍalaṃ; sudarśanaṃ bhīmam ajayyam uttamam</div>
<div class="sloka" id="17_sloka21"> <a href="17.htm#17_sloka21">21 </a> <br>tad āgataṃ jvalitahutāśanaprabhaṃ; bhayaṃkaraṃ karikarabāhur acyutaḥ<br>mumoca vai capalam udagravegavan; mahāprabhaṃ paranagarāvadāraṇam</div>
<div class="sloka" id="17_sloka22"> <a href="17.htm#17_sloka22">22 </a> <br>tad antakajvalanasamānavarcasaṃ; punaḥ punar nyapatata vegavat tadā<br>vidārayad ditidanujān sahasraśaḥ; kareritaṃ puruṣavareṇa saṃyuge</div>
<div class="sloka" id="17_sloka23"> <a href="17.htm#17_sloka23">23 </a> <br>dahat kva cij jvalana ivāvalelihat; prasahya tān asuragaṇān nyakṛntata<br>praveritaṃ viyati muhuḥ kṣitau tadā; papau raṇe rudhiram atho piśācavat</div>
<div class="sloka" id="17_sloka24"> <a href="17.htm#17_sloka24">24 </a> <br>athāsurā giribhir adīnacetaso; muhur muhuḥ suragaṇam ardayaṃs tadā<br>mahābalā vigalitameghavarcasaḥ; sahasraśo gaganam abhiprapadya ha</div>
<div class="sloka" id="17_sloka25"> <a href="17.htm#17_sloka25">25 </a> <br>athāmbarād bhayajananāḥ prapedire; sapādapā bahuvidha megharūpiṇaḥ<br>mahādrayaḥ pravigalitāgra sānavaḥ; parasparaṃ drutam abhihatya sasvanāḥ</div>
<div class="sloka" id="17_sloka26"> <a href="17.htm#17_sloka26">26 </a> <br>tato mahī pravicalitā sakānanā; mahādripātābhihatā samantataḥ<br>parasparaṃ bhṛśam abhigarjatāṃ muhū; raṇājire bhṛśam abhisaṃpravartite</div>
<div class="sloka" id="17_sloka27"> <a href="17.htm#17_sloka27">27 </a> <br>naras tato varakanakāgra bhūṣaṇair; maheṣubhir gaganapathaṃ samāvṛṇot<br>vidārayan giriśikharāṇi patribhir; mahābhaye 'sura gaṇavigrahe tadā</div>
<div class="sloka" id="17_sloka28"> <a href="17.htm#17_sloka28">28 </a> <br>tato mahīṃ lavaṇajalaṃ ca sāgaraṃ; mahāsurāḥ praviviśur arditāḥ suraiḥ<br>viyad gataṃ jvalitahutāśanaprabhaṃ; sudarśanaṃ parikupitaṃ niśāmya ca</div>
<div class="sloka" id="17_sloka29"> <a href="17.htm#17_sloka29">29 </a> <br>tataḥ surair vijayam avāpya mandaraḥ; svam eva deśaṃ gamitaḥ supūjitaḥ<br>vinādya khaṃ divam api caiva sarvaśas; tato gatāḥ saliladharā yathāgatam</div></body></html>