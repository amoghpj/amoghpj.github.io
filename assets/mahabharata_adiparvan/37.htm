<html><body><div class="sloka" id="37_sloka1"> <a href="37.htm#37_sloka1">1 </a> <br>[s]<br>evam uktaḥ sa tejasvī śṛṅgī kopasamanvitaḥ<br>mṛtadhāraṃ guruṃ śrutvā paryatapyata manyunā</div>
<div class="sloka" id="37_sloka2"> <a href="37.htm#37_sloka2">2 </a> <br>sa taṃ kṛśam abhipreṣkya sūnṛtāṃ vācam utsṛjan<br>apṛcchata kathaṃ tātaḥ sa me 'dya mṛtadhārakaḥ</div>
<div class="sloka" id="37_sloka3"> <a href="37.htm#37_sloka3">3 </a> <br>[kṛṣa]<br>rājñā parikṣitā tāta mṛgayāṃ paridhāvatā<br>avasaktaḥ pitus te 'dya mṛtaḥ skandhe bhujaṃgamaḥ</div>
<div class="sloka" id="37_sloka4"> <a href="37.htm#37_sloka4">4 </a> <br>[ṣṛngī]<br>kiṃ me pitrā kṛtaṃ tasya rājño 'niṣṭaṃ durātmanaḥ<br>brūhi tvaṃ kṛśa tattvena paśya me tapaso balam</div>
<div class="sloka" id="37_sloka5"> <a href="37.htm#37_sloka5">5 </a> <br>[k]<br>sa rājā mṛgayāṃ yātaḥ parikṣid abhimanyujaḥ<br>sasāra mṛgam ekākī viddhvā bāṇena patriṇā</div>
<div class="sloka" id="37_sloka6"> <a href="37.htm#37_sloka6">6 </a> <br>na cāpaśyan mṛgaṃ rājā caraṃs tasmin mahāvane<br>pitaraṃ te sa dṛṣṭvaiva papracchānabhibhāṣiṇam</div>
<div class="sloka" id="37_sloka7"> <a href="37.htm#37_sloka7">7 </a> <br>taṃ sthāṇubhūtaṃ tiṣṭhantaṃ kṣutpipāsā śramāturaḥ<br>punaḥ punar mṛgaṃ naṣṭaṃ papraccha pitaraṃ tava</div>
<div class="sloka" id="37_sloka8"> <a href="37.htm#37_sloka8">8 </a> <br>sa ca mauna vratopeto naiva taṃ pratyabhāṣata<br>tasya rājā dhanuṣkoṭyā sarpaṃ skandhe samāsṛjat</div>
<div class="sloka" id="37_sloka9"> <a href="37.htm#37_sloka9">9 </a> <br>śṛṅgiṃs tava pitādyāsau tathaivāste yatavrataḥ<br>so 'pi rājā svanagaraṃ pratiyāto gajāhvayam</div>
<div class="sloka" id="37_sloka10"> <a href="37.htm#37_sloka10">10 </a> <br>[s]<br>śrutvaivam ṛṣiputras tu divaṃ stabdhveva viṣṭhitaḥ<br>kopasaṃrakta nayanaḥ prajvalann iva manyunā</div>
<div class="sloka" id="37_sloka11"> <a href="37.htm#37_sloka11">11 </a> <br>āviṣṭaḥ sa tu kopena śaśāpa nṛpatiṃ tadā<br>vāry upaspṛśya tejasvī krodhavegabalāt kṛtaḥ</div>
<div class="sloka" id="37_sloka12"> <a href="37.htm#37_sloka12">12 </a> <br>[ṣṛ]<br>yo 'sau vṛddhasya tātasya tathā kṛcchragatasya ca<br>skandhe mṛtam avāsrākṣīt pannagaṃ rājakilbiṣī</div>
<div class="sloka" id="37_sloka13"> <a href="37.htm#37_sloka13">13 </a> <br>taṃ pāpam atisaṃkruddhas takṣakaḥ pannagottamaḥ<br>āśīviṣas tigmatejā madvākyabalacoditaḥ</div>
<div class="sloka" id="37_sloka14"> <a href="37.htm#37_sloka14">14 </a> <br>saptarātrādito netā yamasya sadanaṃ prati<br>dvijānām avamantāraṃ kurūṇām ayaśaḥ karam</div>
<div class="sloka" id="37_sloka15"> <a href="37.htm#37_sloka15">15 </a> <br>[s]<br>iti śaptvā nṛpaṃ kruddhaḥ śṛṅgī pitaram abhyayāt<br>āsīnaṃ gocare tasmin vahantaṃ śavapannagam</div>
<div class="sloka" id="37_sloka16"> <a href="37.htm#37_sloka16">16 </a> <br>sa tam ālakṣya pitaraṃ śṛṅgī skhandhagatena vai<br>śavena bhujagenāsīd bhūyaḥ krodhasamanvitaḥ</div>
<div class="sloka" id="37_sloka17"> <a href="37.htm#37_sloka17">17 </a> <br>duḥkhāc cāśrūṇi mumuce pitaraṃ cedam abravīt<br>śrutvemāṃ dharṣaṇāṃ tāta tava tena durātmanā</div>
<div class="sloka" id="37_sloka18"> <a href="37.htm#37_sloka18">18 </a> <br>rājñā parikṣitā kopād aśapaṃ tam ahaṃ nṛpam<br>yathārhati sa evograṃ śāpaṃ kuru kulādhamaḥ</div>
<div class="sloka" id="37_sloka19"> <a href="37.htm#37_sloka19">19 </a> <br>saptame 'hani taṃ pāpaṃ takṣakaḥ pannagottamaḥ<br>vaivasvatasya bhavanaṃ netā paramadāruṇam</div>
<div class="sloka" id="37_sloka20"> <a href="37.htm#37_sloka20">20 </a> <br>tam abravīt pitā brahmaṃs tathā kopasamanvitam<br>na me priyaṃ kṛtaṃ tāta naiṣa dharmas tapasvinām</div>
<div class="sloka" id="37_sloka21"> <a href="37.htm#37_sloka21">21 </a> <br>vayaṃ tasya narendrasya viṣaye nivasāmahe<br>nyāyato rakṣitās tena tasya pāpaṃ na rocaye</div>
<div class="sloka" id="37_sloka22"> <a href="37.htm#37_sloka22">22 </a> <br>sarvathā vartamānasya rājño hy asmadvidhaiḥ sadā<br>kṣantavyaṃ putra dharmo hi hato hanti na saṃśayaḥ</div>
<div class="sloka" id="37_sloka23"> <a href="37.htm#37_sloka23">23 </a> <br>yadi rājā na rakṣeta pīḍā vai naḥ parā bhavet<br>na śaknuyāma carituṃ dharmaṃ putra yathāsukham</div>
<div class="sloka" id="37_sloka24"> <a href="37.htm#37_sloka24">24 </a> <br>rakṣyamāṇā vayaṃ tāta rājabhiḥ śāstradṛṣṭibhiḥ<br>carāmo vipulaṃ dharmaṃ teṣāṃ cāṃśo 'sti dharmataḥ</div>
<div class="sloka" id="37_sloka25"> <a href="37.htm#37_sloka25">25 </a> <br>parikṣit tu viśeṣeṇa yathāsya prapitāmahaḥ<br>rakṣaty asmān yathā rājñā rakṣitavyāḥ prajās tathā</div>
<div class="sloka" id="37_sloka26"> <a href="37.htm#37_sloka26">26 </a> <br>teneha kṣudhitenādya śrāntena ca tapasvinā<br>ajānatā vratam idaṃ kṛtam etad asaṃśayam</div></body></html>