<html><body><div class="sloka" id="56_sloka1"> <a href="56.htm#56_sloka1">1 </a> <br>[j]<br>kathitaṃ vai samāsena tvayā sarvaṃ dvijottama<br>mahābhāratam ākhyānaṃ kurūṇāṃ caritaṃ mahat</div>
<div class="sloka" id="56_sloka2"> <a href="56.htm#56_sloka2">2 </a> <br>kathāṃ tv anagha citrārthām imāṃ kathayati tvayi<br>vistara śravaṇe jātaṃ kautūhalam atīva me</div>
<div class="sloka" id="56_sloka3"> <a href="56.htm#56_sloka3">3 </a> <br>sa bhavān vistareṇemāṃ punar ākhyātum arhati<br>na hi tṛpyāmi pūrveṣāṃ śṛṇvānaś caritaṃ mahat</div>
<div class="sloka" id="56_sloka4"> <a href="56.htm#56_sloka4">4 </a> <br>na tat kāraṇam alpaṃ hi dharmajñā yatra pāṇḍavāḥ<br>avadhyān sarvaśo jaghnuḥ praśasyante ca mānavaiḥ</div>
<div class="sloka" id="56_sloka5"> <a href="56.htm#56_sloka5">5 </a> <br>kimarthaṃ te naravyāghrāḥ śaktāḥ santo hy anāgasaḥ<br>prayujyamānān saṃkleśān kṣāntavanto durātmanām</div>
<div class="sloka" id="56_sloka6"> <a href="56.htm#56_sloka6">6 </a> <br>kathaṃ nāgāyuta prāṇo bāhuśālī vṛkodaraḥ<br>parikliśyann api krodhaṃ dhṛtavān vai dvijottama</div>
<div class="sloka" id="56_sloka7"> <a href="56.htm#56_sloka7">7 </a> <br>kathaṃ sā draupadī kṛṣṇā kliśyamānā durātmabhiḥ<br>śaktā satī dhārtarāṣṭrān nādahad ghoracakṣuṣā</div>
<div class="sloka" id="56_sloka8"> <a href="56.htm#56_sloka8">8 </a> <br>kathaṃ vyatikraman dyūte pārthau mādrī sutau tathā<br>anuvrajan naravyāghraṃ vañcyamānaṃ durātmabhiḥ</div>
<div class="sloka" id="56_sloka9"> <a href="56.htm#56_sloka9">9 </a> <br>kathaṃ dharmabhṛtāṃ śreṣṭhaḥ suto dharmasya dharmavit<br>anarhaḥ paramaṃ kleśaṃ soḍhavān sa yudhiṣṭhiraḥ</div>
<div class="sloka" id="56_sloka10"> <a href="56.htm#56_sloka10">10 </a> <br>kathaṃ ca bahulāḥ senāḥ pāṇḍavaḥ kṛṣṇasārathiḥ<br>asyann eko 'nayat sarvāḥ pitṛlokaṃ dhanaṃjayaḥ</div>
<div class="sloka" id="56_sloka11"> <a href="56.htm#56_sloka11">11 </a> <br>etad ācakṣva me sarvaṃ yathāvṛttaṃ tapodhana<br>yad yac ca kṛtavantas te tatra tatra mahārathāḥ</div>
<div class="sloka" id="56_sloka12"> <a href="56.htm#56_sloka12">12 </a> <br>[v]<br>maharṣeḥ sarvalokeṣu pūjitasya mahātmanaḥ<br>pravakṣyāmi mataṃ kṛtsnaṃ vyāsasyāmita tejasaḥ</div>
<div class="sloka" id="56_sloka13"> <a href="56.htm#56_sloka13">13 </a> <br>idaṃ śatasahasraṃ hi ślokānāṃ puṇyakarmaṇām<br>satyavaty ātmajeneha vyākhyātam amitaujasā</div>
<div class="sloka" id="56_sloka14"> <a href="56.htm#56_sloka14">14 </a> <br>ya idaṃ śrāvayed vidvān yaś cedaṃ śṛṇuyān naraḥ<br>te brahmaṇaḥ sthānam etya prāpnuyur devatulyatām</div>
<div class="sloka" id="56_sloka15"> <a href="56.htm#56_sloka15">15 </a> <br>idaṃ hi vedaiḥ samitaṃ pavitram api cottamam<br>śrāvyāṇām uttamaṃ cedaṃ purāṇam ṛṣisaṃstutam</div>
<div class="sloka" id="56_sloka16"> <a href="56.htm#56_sloka16">16 </a> <br>asminn arthaś ca dharmaś ca nikhilenopadiśyate<br>itihāse mahāpuṇye buddhiś ca parinaiṣṭhikī</div>
<div class="sloka" id="56_sloka17"> <a href="56.htm#56_sloka17">17 </a> <br>akṣudrān dānaśīlāṃś ca satyaśīlān anāstikān<br>kārṣṇaṃ vedam idaṃ vidvāñ śrāvayitvārtham aśnute</div>
<div class="sloka" id="56_sloka18"> <a href="56.htm#56_sloka18">18 </a> <br>bhrūṇa hatyā kṛtaṃ cāpi pāpaṃ jahyād asaṃśayam<br>itihāsam imaṃ śrutvā puruṣo 'pi sudāruṇaḥ</div>
<div class="sloka" id="56_sloka19"> <a href="56.htm#56_sloka19">19 </a> <br>jayo nāmetihāso 'yaṃ śrotavyo vijigīṣuṇā<br>mahīṃ vijayate sarvāṃ śatrūṃś cāpi parājayet</div>
<div class="sloka" id="56_sloka20"> <a href="56.htm#56_sloka20">20 </a> <br>idaṃ puṃsavanaṃ śreṣṭham idaṃ svasty ayanaṃ mahat<br>mahiṣī yuvarājābhyāṃ śrotavyaṃ bahuśas tathā</div>
<div class="sloka" id="56_sloka21"> <a href="56.htm#56_sloka21">21 </a> <br>arthaśāstram idaṃ puṇyaṃ dharmaśāstram idaṃ param<br>mokṣaśāstram idaṃ proktaṃ vyāsenāmita buddhinā</div>
<div class="sloka" id="56_sloka22"> <a href="56.htm#56_sloka22">22 </a> <br>saṃpratyācakṣate caiva ākhyāsyanti tathāpare<br>putrāḥ śuśrūṣavaḥ santi preṣyāś ca priyakāriṇaḥ</div>
<div class="sloka" id="56_sloka23"> <a href="56.htm#56_sloka23">23 </a> <br>śarīreṇa kṛtaṃ pāpaṃ vācā ca manasaiva ca<br>sarvaṃ tat tyajati kṣipram idaṃ śṛṇvan naraḥ sadā</div>
<div class="sloka" id="56_sloka24"> <a href="56.htm#56_sloka24">24 </a> <br>bhāratānāṃ mahaj janma śṛṇvatām anasūyatām<br>nāsti vyādhibhayaṃ teṣāṃ paralokabhayaṃ kutaḥ</div>
<div class="sloka" id="56_sloka25"> <a href="56.htm#56_sloka25">25 </a> <br>dhanyaṃ yaśasyam āyuṣyaṃ svargyaṃ puṇyaṃ tathaiva ca<br>kṛṣṇadvaipāyanenedaṃ kṛtaṃ puṇyacikīrṣuṇā</div>
<div class="sloka" id="56_sloka26"> <a href="56.htm#56_sloka26">26 </a> <br>kīrtiṃ prathayatā loke pāṇḍavānāṃ mahātmanām<br>anyeṣāṃ kṣatriyāṇāṃ ca bhūri draviṇa tejasām</div>
<div class="sloka" id="56_sloka27"> <a href="56.htm#56_sloka27">27 </a> <br>yathā samudro bhagavān yathā ca himavān giriḥ<br>khyātāv ubhau ratnanidhī tathā bhāratam ucyate</div>
<div class="sloka" id="56_sloka28"> <a href="56.htm#56_sloka28">28 </a> <br>ya idaṃ śrāvayed vidvān brāhmaṇān iha parvasu<br>dhūtapāpmā jitasvargo brahmabhūyaṃ sa gacchati</div>
<div class="sloka" id="56_sloka29"> <a href="56.htm#56_sloka29">29 </a> <br>yaś cedaṃ śrāvayec chrāddhe brāhmaṇān pādam antataḥ<br>akṣayyaṃ tasya tac chrāddham upatiṣṭhet pitṝn api</div>
<div class="sloka" id="56_sloka30"> <a href="56.htm#56_sloka30">30 </a> <br>ahnā yad enaś cājñānāt prakaroti naraś caran<br>tan mahābhāratākhyānaṃ śrutvaiva pravilīyate</div>
<div class="sloka" id="56_sloka31"> <a href="56.htm#56_sloka31">31 </a> <br>bhāratānāṃ mahaj janma mahābhāratam ucyate<br>niruktam asya yo veda sarvapāpair pramucyate</div>
<div class="sloka" id="56_sloka32"> <a href="56.htm#56_sloka32">32 </a> <br>tribhir varṣaiḥ sadotthāyī kṛṣṇadvaipāyano muniḥ<br>mahābhāratam ākhyānaṃ kṛtavān idam uttamam</div></body></html>