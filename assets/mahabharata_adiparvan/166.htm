<html><body><div class="sloka" id="166_sloka1"> <a href="166.htm#166_sloka1">1 </a> <br>[g]<br>kalmāṣapāda ity asmiṁl loke rājā babhūva ha<br>ikṣvākuvaṃśajaḥ pārtha tejasāsadṛśo bhuvi</div>
<div class="sloka" id="166_sloka2"> <a href="166.htm#166_sloka2">2 </a> <br>sa kadā cid vanaṃ rājā mṛgayāṃ niryayau purāt<br>mṛgān vidhyan varāhāṃś ca cacāra ripumardanaḥ</div>
<div class="sloka" id="166_sloka3"> <a href="166.htm#166_sloka3">3 </a> <br>sa tu rājā mahātmānaṃ vāsiṣṭham ṛṣisāttamam<br>tṛṣārtaś ca kṣudhārtaś ca ekāyanagataḥ pathi</div>
<div class="sloka" id="166_sloka4"> <a href="166.htm#166_sloka4">4 </a> <br>apaśyad ajitaḥ saṃkhye muniṃ pratimukhāgatam<br>śaktiṃ nāma mahābhāgaṃ vasiṣṭha kulanandanam<br>jyeṣṭhaṃ putraśatāt putraṃ vasiṣṭhasya mahātmanaḥ</div>
<div class="sloka" id="166_sloka5"> <a href="166.htm#166_sloka5">5 </a> <br>apagaccha patho 'smākam ity evaṃ pārthivo 'bravīt<br>tathā ṛṣir uvācainaṃ sāntvayañ ślakṣṇayā girā</div>
<div class="sloka" id="166_sloka6"> <a href="166.htm#166_sloka6">6 </a> <br>ṛṣis tu nāpacakrāma tasmin darma pathe sthitaḥ<br>nāpi rājā muner mānāt krodhācc cāpi jagāma ha</div>
<div class="sloka" id="166_sloka7"> <a href="166.htm#166_sloka7">7 </a> <br>amuñcantaṃ tu panthānaṃ tam ṛṣiṃ nṛpasattamaḥ<br>jaghāna kaśayā mohāt tadā rākṣasavan munim</div>
<div class="sloka" id="166_sloka8"> <a href="166.htm#166_sloka8">8 </a> <br>kaśā prahārābhihatas tataḥ sa munisattamaḥ<br>taṃ śaśāpa nṛpaśreṣṭhaṃ vāsiṣṭhaḥ krodhamūrcchitaḥ</div>
<div class="sloka" id="166_sloka9"> <a href="166.htm#166_sloka9">9 </a> <br>haṃsi rākṣasavad yasmād rājāpasada tāpasam<br>tasmāt tvam adya prabhṛti puruṣādo bhaviṣyasi</div>
<div class="sloka" id="166_sloka10"> <a href="166.htm#166_sloka10">10 </a> <br>manuṣyapiśite saktaś cariṣyasi mahīm imām<br>gaccha rājādhamety uktaḥ śaktinā vīryaśaktinā</div>
<div class="sloka" id="166_sloka11"> <a href="166.htm#166_sloka11">11 </a> <br>tato yājya nimittaṃ tu viśvāmitra vasiṣṭhayoḥ<br>vairam āsīt tadā taṃ tu viśvāmitro 'nvapadyata</div>
<div class="sloka" id="166_sloka12"> <a href="166.htm#166_sloka12">12 </a> <br>tayor vivadator evaṃ samīpam upacakrame<br>ṛṣir ugratapāḥ pārtha viśvāmitraḥ pratāpavān</div>
<div class="sloka" id="166_sloka13"> <a href="166.htm#166_sloka13">13 </a> <br>tataḥ sa bubudhe paścāt tam ṛṣiṃ nṛpasattamaḥ<br>ṛṣeḥ putraṃ vasiṣṭhasya vasiṣṭham iva tejasā</div>
<div class="sloka" id="166_sloka14"> <a href="166.htm#166_sloka14">14 </a> <br>antardhāya tadātmānaṃ viśvāmitro 'pi bhārata<br>tāv ubhāv upacakrāma cikīrṣann ātmanaḥ priyam</div>
<div class="sloka" id="166_sloka15"> <a href="166.htm#166_sloka15">15 </a> <br>sa tu śaptas tadā tena śaktinā vai nṛpottamaḥ<br>jagāma śaraṇaṃ śaktiṃ prasādayitum arhayan</div>
<div class="sloka" id="166_sloka16"> <a href="166.htm#166_sloka16">16 </a> <br>tasya bhāvaṃ viditvā sa nṛpateḥ kurunandana<br>viśvāmitras tato rakṣa ādideśa nṛpaṃ prati</div>
<div class="sloka" id="166_sloka17"> <a href="166.htm#166_sloka17">17 </a> <br>sa śāpāt tasya viprarṣer viśvāmitrasya cājñayā<br>rākṣasāḥ kiṃkaro nāma viveśa nṛpatiṃ tadā</div>
<div class="sloka" id="166_sloka18"> <a href="166.htm#166_sloka18">18 </a> <br>rakṣasā tu gṛhītaṃ taṃ viditvā sā munis tadā<br>viśvāmitro 'py apakrāmat tasmād deśād ariṃdama</div>
<div class="sloka" id="166_sloka19"> <a href="166.htm#166_sloka19">19 </a> <br>tataḥ sa nṛpatir vidvān rakṣann ātmānam ātmanā<br>balavat pīḍyamāno 'pi rakṣasāntar gatena ha</div>
<div class="sloka" id="166_sloka20"> <a href="166.htm#166_sloka20">20 </a> <br>dadarśa taṃ dvijaḥ kaś cid rājānaṃ prathitaṃ punaḥ<br>yayāce kṣudhitaś cainaṃ samāṃsāṃ bhojanaṃ tadā</div>
<div class="sloka" id="166_sloka21"> <a href="166.htm#166_sloka21">21 </a> <br>tam uvācātha rājarṣir dvijaṃ mitrasahas tadā<br>āssva brahmaṃs tvam atraiva muhūrtam iti sāntvayan</div>
<div class="sloka" id="166_sloka22"> <a href="166.htm#166_sloka22">22 </a> <br>nivṛttaḥ pratidāsyāmi bhojanaṃ te yathepsitam<br>ity uktvā prayayau rājā tasthau ca dvijasattamaḥ</div>
<div class="sloka" id="166_sloka23"> <a href="166.htm#166_sloka23">23 </a> <br>antargataṃ tu tad rājñas tadā brāhmaṇa bhāṣitam<br>so 'ntaḥpuraṃ praviśyātha saṃviveśa narādhipaḥ</div>
<div class="sloka" id="166_sloka24"> <a href="166.htm#166_sloka24">24 </a> <br>tato 'rdharātra utthāya sūdam ānāyya satvaram<br>uvāca rājā saṃsmṛtya brāhmaṇasya pratiśrutam</div>
<div class="sloka" id="166_sloka25"> <a href="166.htm#166_sloka25">25 </a> <br>gacchāmuṣminn asau deśe brāhmaṇo māṃ pratīkṣate<br>annārthī tvaṃ tan annena samāṃsenopapādaya</div>
<div class="sloka" id="166_sloka26"> <a href="166.htm#166_sloka26">26 </a> <br>evam uktas tadā sūdaḥ so 'nāsādyāmiṣaṃ kva cit<br>nivedayām āsa tadā tasmai rājñe vyathānvitaḥ</div>
<div class="sloka" id="166_sloka27"> <a href="166.htm#166_sloka27">27 </a> <br>rājā tu rakṣasāviṣṭaḥ sūdam āha gatavyathaḥ<br>apy enaṃ naramāṃsena bhojayeti punaḥ punaḥ</div>
<div class="sloka" id="166_sloka28"> <a href="166.htm#166_sloka28">28 </a> <br>tathety uktvā tataḥ sūdaḥ saṃsthānaṃ vadhya ghātinām<br>gatvā jahāra tvarito naramāṃsam apetabhīḥ</div>
<div class="sloka" id="166_sloka29"> <a href="166.htm#166_sloka29">29 </a> <br>sa tat saṃskṛtya vidhivad annopahitam āśu vai<br>tasmai prādād brāhmaṇāya kṣudhitāya tapasvine</div>
<div class="sloka" id="166_sloka30"> <a href="166.htm#166_sloka30">30 </a> <br>sa siddhacakṣuṣā dṛṣṭvā tadannaṃ dvijasattamaḥ<br>abhojyam idam ity āha krodhaparyākulekṣaṇaḥ</div>
<div class="sloka" id="166_sloka31"> <a href="166.htm#166_sloka31">31 </a> <br>yasmād abhojyam annaṃ me dadāti sa narādhipaḥ<br>tasmāt tasyaiva mūḍhasya bhaviṣyaty atra lolupā</div>
<div class="sloka" id="166_sloka32"> <a href="166.htm#166_sloka32">32 </a> <br>sakto mānuṣamāṃseṣu yathoktaḥ śaktinā purā<br>udvejanīyo bhūtānāṃ cariṣyati mahīm imām</div>
<div class="sloka" id="166_sloka33"> <a href="166.htm#166_sloka33">33 </a> <br>dvir anuvyāhṛte rājñaḥ sa śāpo balavān abhūt<br>rakṣobalasamāviṣṭo visaṃjñaś cābhavat tadā</div>
<div class="sloka" id="166_sloka34"> <a href="166.htm#166_sloka34">34 </a> <br>tataḥ sa nṛpatiśreṣṭho rākṣasopahatendriyaḥ<br>uvāca śaktiṃ taṃ dṛṣṭvā nacirād iva bhārata</div>
<div class="sloka" id="166_sloka35"> <a href="166.htm#166_sloka35">35 </a> <br>yasmād asadṛśaḥ śāpaḥ prayukto 'yaṃ tvayā mayi<br>tasmāt tvattaḥ pravartiṣye khādituṃ mānuṣān aham</div>
<div class="sloka" id="166_sloka36"> <a href="166.htm#166_sloka36">36 </a> <br>evam uktvā tataḥ sadyas taṃ prāṇair viprayujya saḥ<br>śaktinaṃ bhakṣayām āsa vyāghraḥ paśum ivepsitam</div>
<div class="sloka" id="166_sloka37"> <a href="166.htm#166_sloka37">37 </a> <br>śaktinaṃ tu hataṃ dṛṣṭvā viśvāmitras tataḥ punaḥ<br>vasiṣṭhasyaiva putreṣu tad rakṣaḥ saṃdideśa ha</div>
<div class="sloka" id="166_sloka38"> <a href="166.htm#166_sloka38">38 </a> <br>sa tāñ śatāvarān putrān vasiṣṭhasya mahātmanaḥ<br>bhakṣayām āsa saṃkruddhaḥ siṃhaḥ kṣudramṛgān iva</div>
<div class="sloka" id="166_sloka39"> <a href="166.htm#166_sloka39">39 </a> <br>vasiṣṭho ghātitāñ śrutvā viśvāmitreṇa tān sutān<br>dhārayām āsa taṃ śokaṃ mahādrir iva medinīm</div>
<div class="sloka" id="166_sloka40"> <a href="166.htm#166_sloka40">40 </a> <br>cakre cātmavināśāya buddhiṃ sa munisattamaḥ<br>na tv eva kuśikocchedaṃ mene matimatāṃ varaḥ</div>
<div class="sloka" id="166_sloka41"> <a href="166.htm#166_sloka41">41 </a> <br>sa merukūṭād ātmānaṃ mumoca bhagavān ṛṣiḥ<br>śiras tasya śilāyāṃ ca tūlarāśāv ivāpatat</div>
<div class="sloka" id="166_sloka42"> <a href="166.htm#166_sloka42">42 </a> <br>na mamāra ca pātena sa yadā tena pāṇḍava<br>tadāgnim iddhvā bhagavān saṃviveśa mahāvane</div>
<div class="sloka" id="166_sloka43"> <a href="166.htm#166_sloka43">43 </a> <br>taṃ tadā susamiddho 'pi na dadāha hutāśanaḥ<br>dīpyamāno 'py amitraghna śīto 'gnir abhavat tataḥ</div>
<div class="sloka" id="166_sloka44"> <a href="166.htm#166_sloka44">44 </a> <br>sa samudram abhipretya śokāviṣṭo mahāmuniḥ<br>baddhvā kaṇṭhe śilāṃ gurvīṃ nipapāta tad ambhasi</div></body></html>