<html><body><div class="sloka" id="211_sloka1"> <a href="211.htm#211_sloka1">1 </a> <br>[vai]<br>tataḥ katipayāhasya tasmin raivatake girau<br>vṛṣṇyandhakānām abhavat sumahān utsavo nṛpa</div>
<div class="sloka" id="211_sloka2"> <a href="211.htm#211_sloka2">2 </a> <br>tatra dānaṃ dadur vīrā brāhmaṇānāṃ sahasraśaḥ<br>bhojavṛṣṇyandhakāś caiva mahe tasya gires tadā</div>
<div class="sloka" id="211_sloka3"> <a href="211.htm#211_sloka3">3 </a> <br>prasādai ratnacitraiś ca gires tasya samantataḥ<br>sa deśaḥ śobhito rājan dīpavṛkṣaiś ca sarvaśaḥ</div>
<div class="sloka" id="211_sloka4"> <a href="211.htm#211_sloka4">4 </a> <br>vāditrāṇi ca tatra sma vādakāḥ samavādayan<br>nanṛtur nartakāś caiva jagur gānāni gāyanāḥ</div>
<div class="sloka" id="211_sloka5"> <a href="211.htm#211_sloka5">5 </a> <br>alaṃkṛtāḥ kumārāś ca vṛṣṇīnāṃ sumahaujasaḥ<br>yānair hāṭakacitrāṅgaiś cañcūryante sma sarvaśaḥ</div>
<div class="sloka" id="211_sloka6"> <a href="211.htm#211_sloka6">6 </a> <br>paurāś ca pādacāreṇa yānair uccāvacais tathā<br>sadārāḥ sānuyātrāś ca śataśo 'tha sahasraśaḥ</div>
<div class="sloka" id="211_sloka7"> <a href="211.htm#211_sloka7">7 </a> <br>tato haladharaḥ kṣībo revatī sahitaḥ prabhuḥ<br>anugamyamāno gandharvair acarat tatra bhārata</div>
<div class="sloka" id="211_sloka8"> <a href="211.htm#211_sloka8">8 </a> <br>tathaiva rājā vṛṣṇīnām ugrasenaḥ pratāpavān<br>upagīyamāno gandharvaiḥ strīsahasrasahāyavān</div>
<div class="sloka" id="211_sloka9"> <a href="211.htm#211_sloka9">9 </a> <br>raukmiṇeyaś ca sāmbaś ca kṣībau samaradurmadau<br>divyamālyāmbaradharau vijahrāte 'marāv iva</div>
<div class="sloka" id="211_sloka10"> <a href="211.htm#211_sloka10">10 </a> <br>akrūraḥ sāraṇaś caiva gado bhānur viḍūrathaḥ<br>niśaṭhaś cāru deṣṇaś ca pṛthur vipṛthur eva ca</div>
<div class="sloka" id="211_sloka11"> <a href="211.htm#211_sloka11">11 </a> <br>satyakaḥ sātyakiś caiva bhaṅgakārasahācarau<br>hārdikyaḥ kṛtavarmā ca ye cānye nānukīrtitāḥ</div>
<div class="sloka" id="211_sloka12"> <a href="211.htm#211_sloka12">12 </a> <br>ete parivṛtāḥ strībhir gandharvaiś ca pṛthak pṛthak<br>tam utsavaṃ raivatake śobhayāṃ cakrire tadā</div>
<div class="sloka" id="211_sloka13"> <a href="211.htm#211_sloka13">13 </a> <br>tadā kolāhale tasmin vartamāne mahāśubhe<br>vāsudevaś ca pārthaś ca sahitau parijagmatuḥ</div>
<div class="sloka" id="211_sloka14"> <a href="211.htm#211_sloka14">14 </a> <br>tatra caṅkramyamāṇau tau vāsudeva sutāṃ śubhām<br>alaṃkṛtāṃ sakhīmadhye bhadrāṃ dadṛśatus tadā</div>
<div class="sloka" id="211_sloka15"> <a href="211.htm#211_sloka15">15 </a> <br>dṛṣṭvaiva tām arjunasya kandarpaḥ samajāyata<br>taṃ tathaikāgra manasaṃ kṛṣṇaḥ pārtham alakṣayat</div>
<div class="sloka" id="211_sloka16"> <a href="211.htm#211_sloka16">16 </a> <br>athābravīt puṣkarākṣaḥ prahasann iva bhārata<br>vanecarasya kim idaṃ kāmenāloḍyate manaḥ</div>
<div class="sloka" id="211_sloka17"> <a href="211.htm#211_sloka17">17 </a> <br>mamaiṣā bhaginī pārtha sāraṇasya sahodarā<br>yadi te vartate buddhir vakṣyāmi pitaraṃ svayam</div>
<div class="sloka" id="211_sloka18"> <a href="211.htm#211_sloka18">18 </a> <br>[ārj]<br>duhitā vasudevasya vasudevasya ca svasā<br>rūpeṇa caiva saṃpannā kam ivaiṣā na mohayet</div>
<div class="sloka" id="211_sloka19"> <a href="211.htm#211_sloka19">19 </a> <br>kṛtam eva tu kalyāṇaṃ sarvaṃ mama bhaved dhruvam<br>yadi syān mama vārṣṇeyī mahiṣīyaṃ svasā tava</div>
<div class="sloka" id="211_sloka20"> <a href="211.htm#211_sloka20">20 </a> <br>prāptau tu ka upāyaḥ syāt tad bravīhi janārdana<br>āsthāsyāmi tathā sarvaṃ yadi śakyaṃ nareṇa tat</div>
<div class="sloka" id="211_sloka21"> <a href="211.htm#211_sloka21">21 </a> <br>[vāsu]<br>svayaṃvaraḥ kṣatriyāṇāṃ vivāhaḥ puruṣarṣabha<br>sa ca saṃśayitaḥ pārtha svabhāvasyānimittataḥ</div>
<div class="sloka" id="211_sloka22"> <a href="211.htm#211_sloka22">22 </a> <br>prasahya haraṇaṃ cāpi kṣatriyāṇāṃ praśasyate<br>vivāha hetoḥ śūrāṇām iti dharmavido viduḥ</div>
<div class="sloka" id="211_sloka23"> <a href="211.htm#211_sloka23">23 </a> <br>sa tvam arjuna kalyāṇīṃ prasahya bhaginīṃ mama<br>hara svayaṃvare hy asyāḥ ko vai veda cikīrṣitam</div>
<div class="sloka" id="211_sloka24"> <a href="211.htm#211_sloka24">24 </a> <br>[vai]<br>tato 'rjunaś ca kṛṣṇaś ca viniścityetikṛtyatām<br>śīghragān puruṣān rājña preṣayām āsatus tadā</div></body></html>