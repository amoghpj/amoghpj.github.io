<html><body><div class="sloka" id="159_sloka1"> <a href="159.htm#159_sloka1">1 </a> <br>[ārj]<br>kāraṇaṃ brūhi gandharva kiṃ tad yena sma dharṣitāḥ<br>yānto brahmavidaḥ santaḥ sarve rātrāv ariṃdama</div>
<div class="sloka" id="159_sloka2"> <a href="159.htm#159_sloka2">2 </a> <br>[g]<br>anagnayo 'nāhutayo na ca vipra puraskṛtāḥ<br>yūyaṃ tato dharṣitāḥ stha mayā pāṇḍavanandana</div>
<div class="sloka" id="159_sloka3"> <a href="159.htm#159_sloka3">3 </a> <br>yakṣarākṣasa gandharvāḥ piśācoragamānavāḥ<br>vistaraṃ kuruvaṃśasya śrīmataḥ kathayanti te</div>
<div class="sloka" id="159_sloka4"> <a href="159.htm#159_sloka4">4 </a> <br>nāradaprabhṛtīnāṃ ca devarṣīṇāṃ mayā śrutam<br>guṇān kathayatāṃ vīra pūrveṣāṃ tava dhīmatām</div>
<div class="sloka" id="159_sloka5"> <a href="159.htm#159_sloka5">5 </a> <br>svayaṃ cāpi mayā dṛṣṭaś caratā sāgarāmbarām<br>imāṃ vasumatīṃ kṛtsnāṃ prabhāvaḥ svakulasya te</div>
<div class="sloka" id="159_sloka6"> <a href="159.htm#159_sloka6">6 </a> <br>vede dhanuṣi cācāryam abhijānāmi te 'rjuna<br>viśrutaṃ triṣu lokeṣu bhāradvājaṃ yaśasvinam</div>
<div class="sloka" id="159_sloka7"> <a href="159.htm#159_sloka7">7 </a> <br>dharmaṃ vāyuṃ ca śakraṃ ca vijānāmy aśvinau tathā<br>pāṇḍuṃ ca kuruśārdūla ṣaḍ etān kulavardhanān<br>pitṝn etān ahaṃ pārtha deva mānuṣasāttamān</div>
<div class="sloka" id="159_sloka8"> <a href="159.htm#159_sloka8">8 </a> <br>divyātmāno mahātmānaḥ sarvaśastrabhṛtāṃ varāḥ<br>bhavanto bhrātaraḥ śūrāḥ sarve sucaritavratāḥ</div>
<div class="sloka" id="159_sloka9"> <a href="159.htm#159_sloka9">9 </a> <br>uttamāṃ tu mano buddhiṃ bhavatāṃ bhāvitātmanām<br>jānann api ca vaḥ pārtha kṛtavān iha dharṣaṇām</div>
<div class="sloka" id="159_sloka10"> <a href="159.htm#159_sloka10">10 </a> <br>strī sakāśe ca kauravya na pumān kṣantum arhati<br>dharṣaṇām ātmanaḥ paśyan bāhudraviṇam āśritaḥ</div>
<div class="sloka" id="159_sloka11"> <a href="159.htm#159_sloka11">11 </a> <br>naktaṃ ca balam asmākaṃ bhūya evābhivardhate<br>yatas tato māṃ kaunteya sadāraṃ manyur āviśat</div>
<div class="sloka" id="159_sloka12"> <a href="159.htm#159_sloka12">12 </a> <br>so 'haṃ tvayeha vijitaḥ saṃkhye tāpatyavardhana<br>yena teneha vidhinā kīrtyamānaṃ nibodha me</div>
<div class="sloka" id="159_sloka13"> <a href="159.htm#159_sloka13">13 </a> <br>brahmacaryaṃ paro dharmaḥ sa cāpi niyatas tvayi<br>yasmāt tasmād ahaṃ pārtha raṇe 'smin vijitas tvayā</div>
<div class="sloka" id="159_sloka14"> <a href="159.htm#159_sloka14">14 </a> <br>yas tu syāt kṣatriyaḥ kaś cit kāmavṛttaḥ paraṃtapa<br>naktaṃ ca yudhi yudhyeta na sa jīvet kathaṃ cana</div>
<div class="sloka" id="159_sloka15"> <a href="159.htm#159_sloka15">15 </a> <br>yas tu syāt kāmavṛtto 'pi rājā tāpatya saṃgare<br>jayen naktaṃcarān sarvān sa purohita dhūr gataḥ</div>
<div class="sloka" id="159_sloka16"> <a href="159.htm#159_sloka16">16 </a> <br>tasmāt tāpatya yat kiṃ cin nṛṇāṃ śreya ihepsitam<br>tasmin karmaṇi yoktavyā dāntātmānaḥ purohitāḥ</div>
<div class="sloka" id="159_sloka17"> <a href="159.htm#159_sloka17">17 </a> <br>vede ṣaḍaṅge niratāḥ śucayaḥ satyavādinaḥ<br>dharmātmānaḥ kṛtātmānaḥ syur nṛpāṇāṃ purohitāḥ</div>
<div class="sloka" id="159_sloka18"> <a href="159.htm#159_sloka18">18 </a> <br>jayaś ca niyato rājñaḥ svargaś ca syād anantaram<br>yasya syād dharmavid vāgmī purodhāḥ śīlavāñ śuciḥ</div>
<div class="sloka" id="159_sloka19"> <a href="159.htm#159_sloka19">19 </a> <br>lābhaṃ labdhum alabdhaṃ hi labdhaṃ ca parirakṣitum<br>purohitaṃ prakurvīta rājā guṇasamanvitam</div>
<div class="sloka" id="159_sloka20"> <a href="159.htm#159_sloka20">20 </a> <br>purohita mate tiṣṭhed ya icchet pṛthivīṃ nṛpaḥ<br>prāptuṃ meruvarottaṃsāṃ sarvaśaḥ sāgarāmbarām</div>
<div class="sloka" id="159_sloka21"> <a href="159.htm#159_sloka21">21 </a> <br>na hi kevalaśauryeṇa tāpatyābhijanena ca<br>jayed abrāhmaṇaḥ kaś cid bhūmiṃ bhūmipatiḥ kva cit</div></body></html>