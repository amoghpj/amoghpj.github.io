<html><body><div class="sloka" id="91_sloka1"> <a href="91.htm#91_sloka1">1 </a> <br>[v]<br>ikṣvākuvaṃśaprabhavo rājāsīt pṛthivīpatiḥ<br>mahābhiṣa iti khyātaḥ satyavāk satyavikramaḥ</div>
<div class="sloka" id="91_sloka2"> <a href="91.htm#91_sloka2">2 </a> <br>so 'śvamedha sahasreṇa vājapeyaśatena ca<br>toṣayām āsa devendraṃ svargaṃ lebhe tataḥ prabhuḥ</div>
<div class="sloka" id="91_sloka3"> <a href="91.htm#91_sloka3">3 </a> <br>tataḥ kadā cid brahmāṇam upāsāṃ cakrire surāḥ<br>tatra rājarṣayo āsan sa ca rājā mahābhiṣaḥ</div>
<div class="sloka" id="91_sloka4"> <a href="91.htm#91_sloka4">4 </a> <br>atha gaṅgā saricchreṣṭhā samupāyāt pitāmaham<br>tasyā vāsaḥ samudbhūtaṃ mārutena śaśiprabham</div>
<div class="sloka" id="91_sloka5"> <a href="91.htm#91_sloka5">5 </a> <br>tato 'bhavan suragaṇāḥ sahasāvāṅmukhās tadā<br>mahābhiṣas tu rājarṣir aśaṅko dṛṣṭavān nadīm</div>
<div class="sloka" id="91_sloka6"> <a href="91.htm#91_sloka6">6 </a> <br>apadhyāto bhagavatā brahmaṇā sa mahābhiṣaḥ<br>uktaś ca jāto martyeṣu punar lokān avāpsyasi</div>
<div class="sloka" id="91_sloka7"> <a href="91.htm#91_sloka7">7 </a> <br>sa cintayitvā nṛpatir nṛpān sarvāṃs tapodhanān<br>pratīpaṃ rocayām āsa pitaraṃ bhūri varcasam</div>
<div class="sloka" id="91_sloka8"> <a href="91.htm#91_sloka8">8 </a> <br>mahābhiṣaṃ tu taṃ dṛṣṭvā nadī dhairyāc cyutaṃ nṛpam<br>tam eva manasādhyāyam upāvartat sarid varā</div>
<div class="sloka" id="91_sloka9"> <a href="91.htm#91_sloka9">9 </a> <br>sā tu vidhvastavapuṣaḥ kaśmalābhihataujasaḥ<br>dadarśa pathi gacchantī vasūn devān divaukasaḥ</div>
<div class="sloka" id="91_sloka10"> <a href="91.htm#91_sloka10">10 </a> <br>tathārūpāṃś ca tān dṛṣṭvā papraccha saritāṃ varā<br>kim idaṃ naṣṭarūpāḥ stha kac cit kṣemaṃ divaukasām</div>
<div class="sloka" id="91_sloka11"> <a href="91.htm#91_sloka11">11 </a> <br>tām ūcur vasavo devāḥ śaptāḥ smo vai mahānadi<br>alpe 'parādhe saṃrambhād vasiṣṭhena mahātmanā</div>
<div class="sloka" id="91_sloka12"> <a href="91.htm#91_sloka12">12 </a> <br>vimūḍhā hi vayaṃ sarve pracchannam ṛṣisattamam<br>saṃdhyāṃ vasiṣṭham āsīnaṃ tam atyabhisṛtāḥ purā</div>
<div class="sloka" id="91_sloka13"> <a href="91.htm#91_sloka13">13 </a> <br>tena kopād vayaṃ śaptā yonau saṃbhavateti ha<br>na śakyam anyathā kartuṃ yad uktaṃ brahmavādinā</div>
<div class="sloka" id="91_sloka14"> <a href="91.htm#91_sloka14">14 </a> <br>tvaṃ tasmān mānuṣī bhūtvā sūṣva putrān vasūn bhuvi<br>na mānuṣīṇāṃ jaṭharaṃ praviśemāśubhaṃ vayam</div>
<div class="sloka" id="91_sloka15"> <a href="91.htm#91_sloka15">15 </a> <br>ity uktā tān vasūn gaṅgā tathety uktvābravīd idam<br>martyeṣu puruṣaśreṣṭhaḥ ko vaḥ kartā bhaviṣyati</div>
<div class="sloka" id="91_sloka16"> <a href="91.htm#91_sloka16">16 </a> <br>[vasavah]<br>pratīpasya suto rājā śaṃtanur nāma dhārmikaḥ<br>bhavitā mānuṣe loke sa naḥ kartā bhaviṣyati</div>
<div class="sloka" id="91_sloka17"> <a href="91.htm#91_sloka17">17 </a> <br>[gangā]<br>mamāpy evaṃ mataṃ devā yathāvad ata mānaghāḥ<br>priyaṃ tasya kariṣyāmi yuṣmākaṃ caitad īpśitam</div>
<div class="sloka" id="91_sloka18"> <a href="91.htm#91_sloka18">18 </a> <br>[vasavah]<br>jātān kumārān svān apsu prakṣeptuṃ vai tvam arhasi<br>yathā nacira kālaṃ no niṣkṛtiḥ syāt trilokage</div>
<div class="sloka" id="91_sloka19"> <a href="91.htm#91_sloka19">19 </a> <br>[g]<br>evam etat kariṣyāmi putras tasya vidhīyatām<br>nāsya moghaḥ saṃgamaḥ syāt putra hetor mayā saha</div>
<div class="sloka" id="91_sloka20"> <a href="91.htm#91_sloka20">20 </a> <br>[vasavah]<br>turīyārdhaṃ pradāsyāmo vīryasyaikaikaśo vayam<br>tena vīryeṇa putras te bhavitā tasya cepsitaḥ</div>
<div class="sloka" id="91_sloka21"> <a href="91.htm#91_sloka21">21 </a> <br>na saṃpatsyati martyeṣu punas tasya tu saṃtatiḥ<br>tasmād aputraḥ putras te bhaviṣyati sa vīryavān</div></body></html>