<html><body><div class="sloka" id="9_sloka1"> <a href="9.htm#9_sloka1">1 </a> <br>[sūta]<br>teṣu tatropaviṣṭeṣu brāhmaṇeṣu samantataḥ<br>ruruś cukrośa gahanaṃ vanaṃ gatvā suduḥkhitaḥ</div>
<div class="sloka" id="9_sloka2"> <a href="9.htm#9_sloka2">2 </a> <br>śokenābhihataḥ so 'tha vilapan karuṇaṃ bahu<br>abravīd vacanaṃ śocan priyāṃ cintya pramadvarām</div>
<div class="sloka" id="9_sloka3"> <a href="9.htm#9_sloka3">3 </a> <br>śete sā bhuvi tanv aṅgī mama śokavivardhinī<br>bāndhavānāṃ ca sarveṣāṃ kiṃ nu duḥkham ataḥ param</div>
<div class="sloka" id="9_sloka4"> <a href="9.htm#9_sloka4">4 </a> <br>yadi dattaṃ tapas taptaṃ guravo vā mayā yadi<br>samyag ārādhitās tena saṃjīvatu mama priyā</div>
<div class="sloka" id="9_sloka5"> <a href="9.htm#9_sloka5">5 </a> <br>yathā janmaprabhṛti vai yatātmāhaṃ dhṛtavrataḥ<br>pramadvarā tathādyaiva samuttiṣṭhatu bhāminī</div>
<div class="sloka" id="9_sloka6"> <a href="9.htm#9_sloka6">6 </a> <br>[devadūta]<br>abhidhatse ha yad vācā ruro duḥkhena tan mṛṣā<br>na tu martyasya dharmātmann āyur asti gatāyuṣaḥ</div>
<div class="sloka" id="9_sloka7"> <a href="9.htm#9_sloka7">7 </a> <br>gatāyur eṣā kṛpaṇā gandharvāpsarasoḥ sutā<br>tasmāc choke manas tāta mā kṛthās tvaṃ kathaṃ cana</div>
<div class="sloka" id="9_sloka8"> <a href="9.htm#9_sloka8">8 </a> <br>upāyaś cātra vihitaḥ pūrvaṃ devair mahātmabhiḥ<br>taṃ yadīcchasi kartuṃ tvaṃ prāpsyasīmāṃ pramadvarām</div>
<div class="sloka" id="9_sloka9"> <a href="9.htm#9_sloka9">9 </a> <br>[r]<br>ka upāyaḥ kṛto devair brūhi tattvena khecara<br>kariṣye taṃ tathā śrutvā trātum arhati māṃ bhavān</div>
<div class="sloka" id="9_sloka10"> <a href="9.htm#9_sloka10">10 </a> <br>[d]<br>āyuṣo 'rdhaṃ prayacchasva kanyāyai bhṛgunandana<br>evam utthāsyati ruro tava bhāryā pramadvarā</div>
<div class="sloka" id="9_sloka11"> <a href="9.htm#9_sloka11">11 </a> <br>[r]<br>āyuṣo 'rdhaṃ prayacchāmi kanyāyai khecarottama<br>śṛṅgārarūpābharaṇā uttiṣṭhatu mama priyā</div>
<div class="sloka" id="9_sloka12"> <a href="9.htm#9_sloka12">12 </a> <br>[s]<br>tato gandharvarājaś ca devadūtaś ca sattamau<br>dharmarājam upetyedaṃ vacanaṃ pratyabhāṣatām</div>
<div class="sloka" id="9_sloka13"> <a href="9.htm#9_sloka13">13 </a> <br>dharmarājāyuṣo 'rdhena ruror bhāryā pramadvarā<br>samuttiṣṭhatu kalyāṇī mṛtaiva yadi manyase</div>
<div class="sloka" id="9_sloka14"> <a href="9.htm#9_sloka14">14 </a> <br>[dh]<br>pramadvarā ruror bhāryā devadūta yadīcchasi<br>uttiṣṭhatv āyuṣo 'rdhena ruror eva samanvitā</div>
<div class="sloka" id="9_sloka15"> <a href="9.htm#9_sloka15">15 </a> <br>[s]<br>evam ukte tataḥ kanyā sodatiṣṭhat pramadvarā<br>ruros tasyāyuṣo 'rdhena supteva varavarṇinī</div>
<div class="sloka" id="9_sloka16"> <a href="9.htm#9_sloka16">16 </a> <br>etad dṛṣṭaṃ bhaviṣye hi ruror uttamatejasaḥ<br>āyuṣo 'tipravṛddhasya bhāryārthe 'rdhaṃ hrasatv iti</div>
<div class="sloka" id="9_sloka17"> <a href="9.htm#9_sloka17">17 </a> <br>tata iṣṭe 'hani tayoḥ pitarau cakratur mudā<br>vivāhaṃ tau ca remāte parasparahitaiṣiṇau</div>
<div class="sloka" id="9_sloka18"> <a href="9.htm#9_sloka18">18 </a> <br>sa labdhvā durlabhāṃ bhāryāṃ padmakiñjalka saprabhām<br>vrataṃ cakre vināśāya jihmagānāṃ dhṛtavrataḥ</div>
<div class="sloka" id="9_sloka19"> <a href="9.htm#9_sloka19">19 </a> <br>sa dṛṣṭvā jihmagān sarvāṃs tīvrakopasamanvitaḥ<br>abhihanti yathāsannaṃ gṛhya praharaṇaṃ sadā</div>
<div class="sloka" id="9_sloka20"> <a href="9.htm#9_sloka20">20 </a> <br>sa kadā cid vanaṃ vipro rurur abhyāgaman mahat<br>śayānaṃ tatra cāpaśyaḍ ḍuṇḍubhaṃ vayasānvitam</div>
<div class="sloka" id="9_sloka21"> <a href="9.htm#9_sloka21">21 </a> <br>tata udyamya daṇḍaṃ sa kāladaṇḍopamaṃ tadā<br>abhyaghnad ruṣito vipras tam uvācātha ḍuṇḍubhaḥ</div></body></html>