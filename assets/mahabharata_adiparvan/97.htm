<html><body><div class="sloka" id="97_sloka1"> <a href="97.htm#97_sloka1">1 </a> <br>[v]<br>tataḥ satyavatī dīnā kṛpaṇā putragṛddhinī<br>putrasya kṛtvā kāryāṇi snuṣābhyāṃ saha bhārata</div>
<div class="sloka" id="97_sloka2"> <a href="97.htm#97_sloka2">2 </a> <br>dharmaṃ ca pitṛvaṃśaṃ ca mātṛvaṃśaṃ ca māninī<br>prasamīkṣya mahābhāgā gāṅgeyaṃ vākyam abravīt</div>
<div class="sloka" id="97_sloka3"> <a href="97.htm#97_sloka3">3 </a> <br>śaṃtanor dharmanityasya kauravyasya yaśasvinaḥ<br>tvayi piṇḍaś ca kīrtiś ca saṃtānaṃ ca pratiṣṭhitam</div>
<div class="sloka" id="97_sloka4"> <a href="97.htm#97_sloka4">4 </a> <br>yathā karma śubhaṃ kṛtvā svargopagamanaṃ dhruvam<br>yathā cāyur dhruvaṃ satye tvayi dharmas tathā dhruvaḥ</div>
<div class="sloka" id="97_sloka5"> <a href="97.htm#97_sloka5">5 </a> <br>vettha dharmāṃś ca dharmajña samāsenetareṇa ca<br>vividhās tvaṃ śrutīr vettha vettha vedāṃś ca sarvaśaḥ</div>
<div class="sloka" id="97_sloka6"> <a href="97.htm#97_sloka6">6 </a> <br>vyavasthānaṃ ca te dharme kulācāraṃ ca lakṣaye<br>pratipattiṃ ca kṛcchreṣu śukrāṅgirasayor iva</div>
<div class="sloka" id="97_sloka7"> <a href="97.htm#97_sloka7">7 </a> <br>tasmāt subhṛśam āśvasya tvayi dharmabhṛtāṃ vara<br>kārye tvāṃ viniyokṣyāmi tac chrutvā kartum arhasi</div>
<div class="sloka" id="97_sloka8"> <a href="97.htm#97_sloka8">8 </a> <br>mama putras tava bhrātā vīryavān supriyaś ca te<br>bāla eva gataḥ svargam aputraḥ puruṣarṣabha</div>
<div class="sloka" id="97_sloka9"> <a href="97.htm#97_sloka9">9 </a> <br>ime mahiṣyau bhrātus te kāśirājasute śubhe<br>rūpayauvana saṃpanne putra kāme ca bhārata</div>
<div class="sloka" id="97_sloka10"> <a href="97.htm#97_sloka10">10 </a> <br>tayor utpādayāpatyaṃ saṃtānāya kulasya naḥ<br>manniyogān mahābhāga dharmaṃ kartum ihārhasi</div>
<div class="sloka" id="97_sloka11"> <a href="97.htm#97_sloka11">11 </a> <br>rājye caivābhiṣicyasva bhāratān anuśādhi ca<br>dārāṃś ca kuru dharmeṇa mā nimajjīḥ pitāmahān</div>
<div class="sloka" id="97_sloka12"> <a href="97.htm#97_sloka12">12 </a> <br>tathocyamāno mātrā ca suhṛdbhiś ca paraṃtapaḥ<br>pratyuvāca sa dharmātmā dharmyam evottaraṃ vacaḥ</div>
<div class="sloka" id="97_sloka13"> <a href="97.htm#97_sloka13">13 </a> <br>asaṃśayaṃ paro dharmas tvayā mātar udāhṛtaḥ<br>tvam apatyaṃ prati ca me pratijñāṃ vettha vai parām</div>
<div class="sloka" id="97_sloka14"> <a href="97.htm#97_sloka14">14 </a> <br>jānāsi ca yathāvṛtthaṃ śulka hetos tvad antare<br>sa satyavati satyaṃ te pratijānāmy ahaṃ punaḥ</div>
<div class="sloka" id="97_sloka15"> <a href="97.htm#97_sloka15">15 </a> <br>parityajeyaṃ trailokyaṃ rājyaṃ deveṣu vā punaḥ<br>yad vāpy adhikam etābhyāṃ na tu satyaṃ kathaṃ cana</div>
<div class="sloka" id="97_sloka16"> <a href="97.htm#97_sloka16">16 </a> <br>tyajec ca pṛthivī gandham āpaś ca rasam ātmanaḥ<br>jyotis tathā tyajed rūpaṃ vāyuḥ sparśaguṇaṃ tyajet</div>
<div class="sloka" id="97_sloka17"> <a href="97.htm#97_sloka17">17 </a> <br>prabhāṃ samutsṛjed arko dhūmaketus tathoṣṇatām<br>tyajec chabdam athākāśaḥ somaḥ śītāṃśutāṃ tyajet</div>
<div class="sloka" id="97_sloka18"> <a href="97.htm#97_sloka18">18 </a> <br>vikramaṃ vṛtrahā jahyād dharmaṃ jahyāc ca dharmarāṭ<br>na tv ahaṃ satyam utsraṣṭuṃ vyavaseyaṃ kathaṃ cana</div>
<div class="sloka" id="97_sloka19"> <a href="97.htm#97_sloka19">19 </a> <br>evam uktā tu putreṇa bhūri draviṇa tejasā<br>mātā satyavatī bhīṣmam uvāca tadanantaram</div>
<div class="sloka" id="97_sloka20"> <a href="97.htm#97_sloka20">20 </a> <br>jānāmi te sthitiṃ satye parāṃ satyaparākrama<br>icchan sṛjethās trīṁl lokān anyāṃs tvaṃ svena tejasā</div>
<div class="sloka" id="97_sloka21"> <a href="97.htm#97_sloka21">21 </a> <br>jānāmi caiva satyaṃ tan madarthaṃ yad abhāṣathāḥ<br>āpad dharmam avekṣasva vaha paitāmahīṃ dhuram</div>
<div class="sloka" id="97_sloka22"> <a href="97.htm#97_sloka22">22 </a> <br>yathā te kulatantuś ca dharmaś ca na parābhavet<br>suhṛdaś ca prahṛṣyeraṃs tathā kuru paraṃtapa</div>
<div class="sloka" id="97_sloka23"> <a href="97.htm#97_sloka23">23 </a> <br>lālapyamānāṃ tām evaṃ kṛpaṇāṃ putragṛddhinīm<br>dharmād apetaṃ bruvatīṃ bhīṣmo bhūyo 'bravīd idam</div>
<div class="sloka" id="97_sloka24"> <a href="97.htm#97_sloka24">24 </a> <br>rājñi dharmān avekṣasva mā naḥ sarvān vyanīnaśaḥ<br>satyāc cyutiḥ kṣatriyasya na dharmeṣu praśasyate</div>
<div class="sloka" id="97_sloka25"> <a href="97.htm#97_sloka25">25 </a> <br>śaṃtanor api saṃtānaṃ yathā syād akṣayaṃ bhuvi<br>tat te dharmaṃ pravakṣyāmi kṣātraṃ rājñi sanātanam</div></body></html>