<html><body><div class="sloka" id="54_sloka1"> <a href="54.htm#54_sloka1">1 </a> <br>[s]<br>śrutvā tu sarpasatrāya dīkṣitaṃ janamejayam<br>abhyāgacchad ṛṣir vidvān kṛṣṇadvaipāyanas tadā<br>[स्] <br>श्रुत्वा तु सर्पसत्राय दीक्षितं जनमेजयम् <br>अभ्यागच्छद् ऋषिर् विद्वान् कृष्णद्वैपायनस् तदा </div>
<div class="sloka" id="54_sloka2"> <a href="54.htm#54_sloka2">2 </a> <br>janayām āsa yaṃ kālī śakteḥ putrāt parāśarāt<br>kanyaiva yamunā dvīpe pāṇḍavānāṃ pitāmaham<br>जनयाम् आस यं काली शक्तेः पुत्रात् पराशरात् <br>कन्यैव यमुना द्वीपे पाण्डवानां पितामहम् </div>
<div class="sloka" id="54_sloka3"> <a href="54.htm#54_sloka3">3 </a> <br>jātamātraś ca yaḥ sadya iṣṭyā deham avīvṛdhat<br>vedāṃś cādhijage sāṅgān setihāsān mahāyaśāḥ<br>जातमात्रश् च यः सद्य इष्ट्या देहम् अवीवृधत् <br>वेदांश् चाधिजगे साङ्गान् सेतिहासान् महायशाः </div>
<div class="sloka" id="54_sloka4"> <a href="54.htm#54_sloka4">4 </a> <br>yaṃ nātitapasā kaś cin na vedādhyayanena ca<br>na vratair nopavāsaiś ca na prasūtyā na manyunā<br>यं नातितपसा कश् चिन् न वेदाध्ययनेन च <br>न व्रतैर् नोपवासैश् च न प्रसूत्या न मन्युना </div>
<div class="sloka" id="54_sloka5"> <a href="54.htm#54_sloka5">5 </a> <br>vivyāsaikaṃ caturdhā yo vedaṃ veda vidāṃ varaḥ<br>parāvarajño brahmarṣiḥ kaviḥ satyavrataḥ śuciḥ<br>विव्यासैकं चतुर्धा यो वेदं वेद विदां वरः <br>परावरज्ञो ब्रह्मर्षिः कविः सत्यव्रतः शुचिः </div>
<div class="sloka" id="54_sloka6"> <a href="54.htm#54_sloka6">6 </a> <br>yaḥ pāṇḍuṃ dhṛtarāṣṭraṃ ca viduraṃ cāpy ajījanat<br>śaṃtanoḥ saṃtatiṃ tanvan puṇyakīrtir mahāyaśāḥ<br>यः पाण्डुं धृतराष्ट्रं च विदुरं चाप्य् अजीजनत् <br>शंतनोः संततिं तन्वन् पुण्यकीर्तिर् महायशाः </div>
<div class="sloka" id="54_sloka7"> <a href="54.htm#54_sloka7">7 </a> <br>janamejayasya rājarṣeḥ sa tad yajñasadas tadā<br>viveśa śiṣyaiḥ sahito vedavedāṅgapāragaiḥ<br>जनमेजयस्य राजर्षेः स तद् यज्ञसदस् तदा <br>विवेश शिष्यैः सहितो वेदवेदाङ्गपारगैः </div>
<div class="sloka" id="54_sloka8"> <a href="54.htm#54_sloka8">8 </a> <br>tatra rājānam āsīnaṃ dadarśa janamejayam<br>vṛtaṃ sadasyair bahubhir devair iva puraṃdaram<br>तत्र राजानम् आसीनं ददर्श जनमेजयम् <br>वृतं सदस्यैर् बहुभिर् देवैर् इव पुरंदरम् </div>
<div class="sloka" id="54_sloka9"> <a href="54.htm#54_sloka9">9 </a> <br>tathā mūdhvāvasiktaiś ca nānājanapadeśvaraiḥ<br>ṛtvigbhir devakalpaiś ca kuśalair yajñasaṃstare<br>तथा मूध्वावसिक्तैश् च नानाजनपदेश्वरैः <br>ऋत्विग्भिर् देवकल्पैश् च कुशलैर् यज्ञसंस्तरे </div>
<div class="sloka" id="54_sloka10"> <a href="54.htm#54_sloka10">10 </a> <br>janamejayas tu rājarṣir dṛṣṭvā tam ṛṣim āgatam<br>sagaṇo 'byudyayau tūrṇaṃ prītyā bharatasattamaḥ<br>जनमेजयस् तु राजर्षिर् दृष्ट्वा तम् ऋषिम् आगतम् <br>सगणो 'ब्युद्ययु तूर्णं प्रीत्या भरतसत्तमः </div>
<div class="sloka" id="54_sloka11"> <a href="54.htm#54_sloka11">11 </a> <br>kāñcanaṃ viṣṭaraṃ tasmai sadasyānumate prabhuḥ<br>āsanaṃ kalpayām āsa yathā śakro bṛhaspateḥ<br>काञ्चनं विष्टरं तस्मै सदस्यानुमते प्रभुः <br>आसनं कल्पयाम् आस यथा शक्रो बृहस्पतेः </div>
<div class="sloka" id="54_sloka12"> <a href="54.htm#54_sloka12">12 </a> <br>tatropaviṣṭaṃ varadaṃ devarṣigaṇapūjitam<br>pūjayām āsa rājendraḥ śāstradṛṣṭena karmaṇā<br>तत्रोपविष्टं वरदं देवर्षिगणपूजितम् <br>पूजयाम् आस राजेन्द्रः शास्त्रदृष्टेन कर्मणा </div>
<div class="sloka" id="54_sloka13"> <a href="54.htm#54_sloka13">13 </a> <br>pādyam ācamanīyaṃ ca arghyaṃ gāṃ ca vidhānataḥ<br>pitāmahāya kṛṣṇāya tad arhāya nyavedayat<br>पाद्यम् आचमनीयं च अर्घ्यं गां च विधानतः <br>पितामहाय कृष्णाय तद् अर्हाय न्यवेदयत् </div>
<div class="sloka" id="54_sloka14"> <a href="54.htm#54_sloka14">14 </a> <br>pratigṛhya ca tāṃ pūjāṃ pāṇḍavāj janamejayāt<br>gāṃ caiva samanujñāya vyāsaḥ prīto 'bhavat tadā<br>प्रतिगृह्य च तां पूजां पाण्डवाज् जनमेजयात् <br>गां चैव समनुज्ञाय व्यासः प्रीतो 'भवत् तदा </div>
<div class="sloka" id="54_sloka15"> <a href="54.htm#54_sloka15">15 </a> <br>tathā saṃpūjayitvā taṃ yatnena prapitāmaham<br>upopaviśya prītātmā paryapṛcchad anāmayam<br>तथा संपूजयित्वा तं यत्नेन प्रपितामहम् <br>उपोपविश्य प्रीतात्मा पर्यपृच्छद् अनामयम् </div>
<div class="sloka" id="54_sloka16"> <a href="54.htm#54_sloka16">16 </a> <br>bhagavān api taṃ dṛṣṭvā kuśalaṃ prativedya ca<br>sadasyaiḥ pūjitaḥ sarvaiḥ sadasyān abhyapūjayat<br>भगवान् अपि तं दृष्ट्वा कुशलं प्रतिवेद्य च <br>सदस्यैः पूजितः सर्वैः सदस्यान् अभ्यपूजयत् </div>
<div class="sloka" id="54_sloka17"> <a href="54.htm#54_sloka17">17 </a> <br>tatas taṃ satkṛtaṃ sarvaiḥ sadasyair janamejayaḥ<br>idaṃ paścād dvijaśreṣṭhaṃ paryapṛcchat kṛtāñjaliḥ<br>ततस् तं सत्कृतं सर्वैः सदस्यैर् जनमेजयः <br>इदं पश्चाद् द्विजश्रेष्ठं पर्यपृच्छत् कृताञ्जलिः </div>
<div class="sloka" id="54_sloka18"> <a href="54.htm#54_sloka18">18 </a> <br>kurūṇāṃ pāṇḍavānāṃ ca bhavān pratyakṣadarśivān<br>teṣāṃ caritam icchāmi kathyamānaṃ tvayā dvija<br>कुरूणां पाण्डवानां च भवान् प्रत्यक्षदर्शिवान् <br>तेषां चरितम् इच्छामि कथ्यमानं त्वया द्विज </div>
<div class="sloka" id="54_sloka19"> <a href="54.htm#54_sloka19">19 </a> <br>kathaṃ samabhavad bhedas teṣām akliṣṭakarmaṇām<br>tac ca yuddhaṃ kathaṃ vṛttaṃ bhūtānta karaṇaṃ mahat<br>कथं समभवद् भेदस् तेषाम् अक्लिष्टकर्मणाम् <br>तच् च युद्धं कथं वृत्तं भूतान्त करणं महत् </div>
<div class="sloka" id="54_sloka20"> <a href="54.htm#54_sloka20">20 </a> <br>pitāmahānāṃ sarveṣāṃ daivenāviṣṭa cetasām<br>kārtsnyenaitat samācakṣva bhagavan kuśalo hy asi<br>पितामहानां सर्वेषां दैवेनाविष्ट चेतसाम् <br>कार्त्स्न्येनैतत् समाचक्ष्व भगवन् कुशलो ह्य् असि </div>
<div class="sloka" id="54_sloka21"> <a href="54.htm#54_sloka21">21 </a> <br>tasya tad vacanaṃ śrutvā kṛṣṇadvaipāyanas tadā<br>śaśāsa śiṣyam āsīnaṃ vaiśampāyanam antike<br>तस्य तद् वचनं श्रुत्वा कृष्णद्वैपायनस् तदा <br>शशास शिष्यम् आसीनं वैशम्पायनम् अन्तिके </div>
<div class="sloka" id="54_sloka22"> <a href="54.htm#54_sloka22">22 </a> <br>kurūṇāṃ pāṇḍavānāṃ ca yathā bhedo 'bhavat purā<br>tad asmai sarvam ācakṣva yan mattaḥ śrutavān asi<br>कुरूणां पाण्डवानां च यथा भेदो 'भवत् पुरा <br>तद् अस्मै सर्वम् आचक्ष्व यन् मत्तः श्रुतवान् असि </div>
<div class="sloka" id="54_sloka23"> <a href="54.htm#54_sloka23">23 </a> <br>guror vacanam ājñāya sa tu viprarṣabhas tadā<br>ācacakṣe tataḥ sarvam itihāsaṃ purātanam<br>गुरोर् वचनम् आज्ञाय स तु विप्रर्षभस् तदा <br>आचचक्षे ततः सर्वम् इतिहासं पुरातनम् </div></body></html>