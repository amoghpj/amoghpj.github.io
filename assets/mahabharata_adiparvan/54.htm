<html><body><div class="sloka" id="54_sloka1"> <a href="54.htm#54_sloka1">1 </a> <br>[s]<br>śrutvā tu sarpasatrāya dīkṣitaṃ janamejayam<br>abhyāgacchad ṛṣir vidvān kṛṣṇadvaipāyanas tadā</div>
<div class="sloka" id="54_sloka2"> <a href="54.htm#54_sloka2">2 </a> <br>janayām āsa yaṃ kālī śakteḥ putrāt parāśarāt<br>kanyaiva yamunā dvīpe pāṇḍavānāṃ pitāmaham</div>
<div class="sloka" id="54_sloka3"> <a href="54.htm#54_sloka3">3 </a> <br>jātamātraś ca yaḥ sadya iṣṭyā deham avīvṛdhat<br>vedāṃś cādhijage sāṅgān setihāsān mahāyaśāḥ</div>
<div class="sloka" id="54_sloka4"> <a href="54.htm#54_sloka4">4 </a> <br>yaṃ nātitapasā kaś cin na vedādhyayanena ca<br>na vratair nopavāsaiś ca na prasūtyā na manyunā</div>
<div class="sloka" id="54_sloka5"> <a href="54.htm#54_sloka5">5 </a> <br>vivyāsaikaṃ caturdhā yo vedaṃ veda vidāṃ varaḥ<br>parāvarajño brahmarṣiḥ kaviḥ satyavrataḥ śuciḥ</div>
<div class="sloka" id="54_sloka6"> <a href="54.htm#54_sloka6">6 </a> <br>yaḥ pāṇḍuṃ dhṛtarāṣṭraṃ ca viduraṃ cāpy ajījanat<br>śaṃtanoḥ saṃtatiṃ tanvan puṇyakīrtir mahāyaśāḥ</div>
<div class="sloka" id="54_sloka7"> <a href="54.htm#54_sloka7">7 </a> <br>janamejayasya rājarṣeḥ sa tad yajñasadas tadā<br>viveśa śiṣyaiḥ sahito vedavedāṅgapāragaiḥ</div>
<div class="sloka" id="54_sloka8"> <a href="54.htm#54_sloka8">8 </a> <br>tatra rājānam āsīnaṃ dadarśa janamejayam<br>vṛtaṃ sadasyair bahubhir devair iva puraṃdaram</div>
<div class="sloka" id="54_sloka9"> <a href="54.htm#54_sloka9">9 </a> <br>tathā mūdhvāvasiktaiś ca nānājanapadeśvaraiḥ<br>ṛtvigbhir devakalpaiś ca kuśalair yajñasaṃstare</div>
<div class="sloka" id="54_sloka10"> <a href="54.htm#54_sloka10">10 </a> <br>janamejayas tu rājarṣir dṛṣṭvā tam ṛṣim āgatam<br>sagaṇo 'byudyayau tūrṇaṃ prītyā bharatasattamaḥ</div>
<div class="sloka" id="54_sloka11"> <a href="54.htm#54_sloka11">11 </a> <br>kāñcanaṃ viṣṭaraṃ tasmai sadasyānumate prabhuḥ<br>āsanaṃ kalpayām āsa yathā śakro bṛhaspateḥ</div>
<div class="sloka" id="54_sloka12"> <a href="54.htm#54_sloka12">12 </a> <br>tatropaviṣṭaṃ varadaṃ devarṣigaṇapūjitam<br>pūjayām āsa rājendraḥ śāstradṛṣṭena karmaṇā</div>
<div class="sloka" id="54_sloka13"> <a href="54.htm#54_sloka13">13 </a> <br>pādyam ācamanīyaṃ ca arghyaṃ gāṃ ca vidhānataḥ<br>pitāmahāya kṛṣṇāya tad arhāya nyavedayat</div>
<div class="sloka" id="54_sloka14"> <a href="54.htm#54_sloka14">14 </a> <br>pratigṛhya ca tāṃ pūjāṃ pāṇḍavāj janamejayāt<br>gāṃ caiva samanujñāya vyāsaḥ prīto 'bhavat tadā</div>
<div class="sloka" id="54_sloka15"> <a href="54.htm#54_sloka15">15 </a> <br>tathā saṃpūjayitvā taṃ yatnena prapitāmaham<br>upopaviśya prītātmā paryapṛcchad anāmayam</div>
<div class="sloka" id="54_sloka16"> <a href="54.htm#54_sloka16">16 </a> <br>bhagavān api taṃ dṛṣṭvā kuśalaṃ prativedya ca<br>sadasyaiḥ pūjitaḥ sarvaiḥ sadasyān abhyapūjayat</div>
<div class="sloka" id="54_sloka17"> <a href="54.htm#54_sloka17">17 </a> <br>tatas taṃ satkṛtaṃ sarvaiḥ sadasyair janamejayaḥ<br>idaṃ paścād dvijaśreṣṭhaṃ paryapṛcchat kṛtāñjaliḥ</div>
<div class="sloka" id="54_sloka18"> <a href="54.htm#54_sloka18">18 </a> <br>kurūṇāṃ pāṇḍavānāṃ ca bhavān pratyakṣadarśivān<br>teṣāṃ caritam icchāmi kathyamānaṃ tvayā dvija</div>
<div class="sloka" id="54_sloka19"> <a href="54.htm#54_sloka19">19 </a> <br>kathaṃ samabhavad bhedas teṣām akliṣṭakarmaṇām<br>tac ca yuddhaṃ kathaṃ vṛttaṃ bhūtānta karaṇaṃ mahat</div>
<div class="sloka" id="54_sloka20"> <a href="54.htm#54_sloka20">20 </a> <br>pitāmahānāṃ sarveṣāṃ daivenāviṣṭa cetasām<br>kārtsnyenaitat samācakṣva bhagavan kuśalo hy asi</div>
<div class="sloka" id="54_sloka21"> <a href="54.htm#54_sloka21">21 </a> <br>tasya tad vacanaṃ śrutvā kṛṣṇadvaipāyanas tadā<br>śaśāsa śiṣyam āsīnaṃ vaiśampāyanam antike</div>
<div class="sloka" id="54_sloka22"> <a href="54.htm#54_sloka22">22 </a> <br>kurūṇāṃ pāṇḍavānāṃ ca yathā bhedo 'bhavat purā<br>tad asmai sarvam ācakṣva yan mattaḥ śrutavān asi</div>
<div class="sloka" id="54_sloka23"> <a href="54.htm#54_sloka23">23 </a> <br>guror vacanam ājñāya sa tu viprarṣabhas tadā<br>ācacakṣe tataḥ sarvam itihāsaṃ purātanam</div></body></html>