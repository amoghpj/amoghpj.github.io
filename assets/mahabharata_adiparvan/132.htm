<html><body><div class="sloka" id="132_sloka1"> <a href="132.htm#132_sloka1">1 </a> <br>[vai]<br>evam ukteṣu rājñā tu pāṇḍaveṣu mahātmasu<br>duryodhanaḥ paraṃ harṣam ājagāma durātmavān<br>[वै] <br>एवम् उक्तेषु राज्ञा तु पाण्डवेषु महात्मसु <br>दुर्योधनः परं हर्षम् आजगाम दुरात्मवान् </div>
<div class="sloka" id="132_sloka2"> <a href="132.htm#132_sloka2">2 </a> <br>sa purocanam ekāntam ānīya bharatarṣabha<br>gṛhītvā dakṣiṇe pāṇau sacivaṃ vākyam abravīt<br>स पुरोचनम् एकान्तम् आनीय भरतर्षभ <br>गृहीत्वा दक्षिणे पाणु सचिवं वाक्यम् अब्रवीत् </div>
<div class="sloka" id="132_sloka3"> <a href="132.htm#132_sloka3">3 </a> <br>mameyaṃ vasusaṃpūrṇā purocana vasuṃdharā<br>yatheyaṃ mama tadvat te sa tāṃ rakṣitum arhasi<br>ममेयं वसुसंपूर्णा पुरोचन वसुंधरा <br>यथेयं मम तद्वत् ते स तां रक्षितुम् अर्हसि </div>
<div class="sloka" id="132_sloka4"> <a href="132.htm#132_sloka4">4 </a> <br>na hi me kaś cid anyo 'sti vaiśvāsikataras tvayā<br>sahāyo yena saṃdhāya mantrayeyaṃ yathā tvayā<br>न हि मे कश् चिद् अन्यो 'स्ति वैश्वासिकतरस् त्वया <br>सहायो येन संधाय मन्त्रयेयं यथा त्वया </div>
<div class="sloka" id="132_sloka5"> <a href="132.htm#132_sloka5">5 </a> <br>saṃrakṣa tāta mantraṃ ca sapatnāṃś ca mamoddhara<br>nipuṇenābhyupāyena yad bravīmi tathā kuru<br>संरक्ष तात मन्त्रं च सपत्नांश् च ममोद्धर <br>निपुणेनाभ्युपायेन यद् ब्रवीमि तथा कुरु </div>
<div class="sloka" id="132_sloka6"> <a href="132.htm#132_sloka6">6 </a> <br>pāṇḍavā dhṛtarāṣṭreṇa preṣitā vāraṇāvatam<br>utsave vihariṣyanti dhṛtarāṣṭrasya śāsanāt<br>पाण्डवा धृतराष्ट्रेण प्रेषिता वारणावतम् <br>उत्सवे विहरिष्यन्ति धृतराष्ट्रस्य शासनात् </div>
<div class="sloka" id="132_sloka7"> <a href="132.htm#132_sloka7">7 </a> <br>sa tvaṃ rāsabha yuktena syandanenāśu gāminā<br>vāraṇāvatam adyaiva yathā yāsi tathā kuru<br>स त्वं रासभ युक्तेन स्यन्दनेनाशु गामिना <br>वारणावतम् अद्यैव यथा यासि तथा कुरु </div>
<div class="sloka" id="132_sloka8"> <a href="132.htm#132_sloka8">8 </a> <br>tatra gatvā catuḥśālaṃ gṛhaṃ paramasaṃvṛtam<br>āyudhāgāram āśritya kārayethā mahādhanam<br>तत्र गत्वा चतुःशालं गृहं परमसंवृतम् <br>आयुधागारम् आश्रित्य कारयेथा महाधनम् </div>
<div class="sloka" id="132_sloka9"> <a href="132.htm#132_sloka9">9 </a> <br>śaṇasarjarasādīni yāni dravyāṇi kāni cit<br>āgneyāny uta santīha tāni sarvāṇi dāpaya<br>शणसर्जरसादीनि यानि द्रव्याणि कानि चित् <br>आग्नेयान्य् उत सन्तीह तानि सर्वाणि दापय </div>
<div class="sloka" id="132_sloka10"> <a href="132.htm#132_sloka10">10 </a> <br>sarpiṣā ca satailena lākṣayā cāpy analpayā<br>mṛttikāṃ miśrayitvā tvaṃ lepaṃ kuḍyeṣu dāpayeḥ<br>सर्पिषा च सतैलेन लाक्षया चाप्य् अनल्पया <br>मृत्तिकां मिश्रयित्वा त्वं लेपं कुड्येषु दापयेः </div>
<div class="sloka" id="132_sloka11"> <a href="132.htm#132_sloka11">11 </a> <br>śaṇān vaṃśaṃ ghṛtaṃ dāru yantrāṇi vividhāni ca<br>tasmin veśmani sarvāṇi nikṣipethāḥ samantataḥ<br>शणान् वंशं घृतं दारु यन्त्राणि विविधानि च <br>तस्मिन् वेश्मनि सर्वाणि निक्षिपेथाः समन्ततः </div>
<div class="sloka" id="132_sloka12"> <a href="132.htm#132_sloka12">12 </a> <br>yathā ca tvaṃ na śaṅkeran parīkṣanto 'pi pāṇḍavāḥ<br>āgneyam iti tat kāryam iti cānye ca mānavāḥ<br>यथा च त्वं न शङ्केरन् परीक्षन्तो 'पि पाण्डवाः <br>आग्नेयम् इति तत् कार्यम् इति चान्ये च मानवाः </div>
<div class="sloka" id="132_sloka13"> <a href="132.htm#132_sloka13">13 </a> <br>veśmany evaṃ kṛte tatra kṛtvā tān paramārcitān<br>vāsayeḥ pāṇḍaveyāṃś ca kuntīṃ ca sasuhṛjjanām<br>वेश्मन्य् एवं कृते तत्र कृत्वा तान् परमार्चितान् <br>वासयेः पाण्डवेयांश् च कुन्तीं च ससुहृज्जनाम् </div>
<div class="sloka" id="132_sloka14"> <a href="132.htm#132_sloka14">14 </a> <br>tatrāsanāni mukhyāni yānāni śayanāni ca<br>vidhātavyāni pāṇḍūnāṃ yathā tuṣyeta me pitā<br>तत्रासनानि मुख्यानि यानानि शयनानि च <br>विधातव्यानि पाण्डूनां यथा तुष्येत मे पिता </div>
<div class="sloka" id="132_sloka15"> <a href="132.htm#132_sloka15">15 </a> <br>yathā rameran viśrabdhā nagare vāraṇāvate<br>tathā sarvaṃ vidhātavyaṃ yāvat kālasya paryayaḥ<br>यथा रमेरन् विश्रब्धा नगरे वारणावते <br>तथा सर्वं विधातव्यं यावत् कालस्य पर्ययः </div>
<div class="sloka" id="132_sloka16"> <a href="132.htm#132_sloka16">16 </a> <br>jñātvā tu tān suviśvastāñ śayānān akutobhayān<br>agnis tatas tvayā deyo dvāratas tasya veśmanaḥ<br>ज्ञात्वा तु तान् सुविश्वस्ताञ् शयानान् अकुतोभयान् <br>अग्निस् ततस् त्वया देयो द्वारतस् तस्य वेश्मनः </div>
<div class="sloka" id="132_sloka17"> <a href="132.htm#132_sloka17">17 </a> <br>dagdhān evaṃ svake gehe dagdhā iti tato janāḥ<br>jñātayo vā vadiṣyanti pāṇḍavārthāya karhi cit<br>दग्धान् एवं स्वके गेहे दग्धा इति ततो जनाः <br>ज्ञातयो वा वदिष्यन्ति पाण्डवार्थाय कर्हि चित् </div>
<div class="sloka" id="132_sloka18"> <a href="132.htm#132_sloka18">18 </a> <br>tat tatheti pratijñāya kauravāya purocanaḥ<br>prāyād rāsabha yuktena nagaraṃ vāraṇāvatam<br>तत् तथेति प्रतिज्ञाय कुरवाय पुरोचनः <br>प्रायाद् रासभ युक्तेन नगरं वारणावतम् </div></body></html>