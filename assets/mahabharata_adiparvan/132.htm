<html><body><div class="sloka" id="132_sloka1"> <a href="132.htm#132_sloka1">1 </a> <br>[vai]<br>evam ukteṣu rājñā tu pāṇḍaveṣu mahātmasu<br>duryodhanaḥ paraṃ harṣam ājagāma durātmavān</div>
<div class="sloka" id="132_sloka2"> <a href="132.htm#132_sloka2">2 </a> <br>sa purocanam ekāntam ānīya bharatarṣabha<br>gṛhītvā dakṣiṇe pāṇau sacivaṃ vākyam abravīt</div>
<div class="sloka" id="132_sloka3"> <a href="132.htm#132_sloka3">3 </a> <br>mameyaṃ vasusaṃpūrṇā purocana vasuṃdharā<br>yatheyaṃ mama tadvat te sa tāṃ rakṣitum arhasi</div>
<div class="sloka" id="132_sloka4"> <a href="132.htm#132_sloka4">4 </a> <br>na hi me kaś cid anyo 'sti vaiśvāsikataras tvayā<br>sahāyo yena saṃdhāya mantrayeyaṃ yathā tvayā</div>
<div class="sloka" id="132_sloka5"> <a href="132.htm#132_sloka5">5 </a> <br>saṃrakṣa tāta mantraṃ ca sapatnāṃś ca mamoddhara<br>nipuṇenābhyupāyena yad bravīmi tathā kuru</div>
<div class="sloka" id="132_sloka6"> <a href="132.htm#132_sloka6">6 </a> <br>pāṇḍavā dhṛtarāṣṭreṇa preṣitā vāraṇāvatam<br>utsave vihariṣyanti dhṛtarāṣṭrasya śāsanāt</div>
<div class="sloka" id="132_sloka7"> <a href="132.htm#132_sloka7">7 </a> <br>sa tvaṃ rāsabha yuktena syandanenāśu gāminā<br>vāraṇāvatam adyaiva yathā yāsi tathā kuru</div>
<div class="sloka" id="132_sloka8"> <a href="132.htm#132_sloka8">8 </a> <br>tatra gatvā catuḥśālaṃ gṛhaṃ paramasaṃvṛtam<br>āyudhāgāram āśritya kārayethā mahādhanam</div>
<div class="sloka" id="132_sloka9"> <a href="132.htm#132_sloka9">9 </a> <br>śaṇasarjarasādīni yāni dravyāṇi kāni cit<br>āgneyāny uta santīha tāni sarvāṇi dāpaya</div>
<div class="sloka" id="132_sloka10"> <a href="132.htm#132_sloka10">10 </a> <br>sarpiṣā ca satailena lākṣayā cāpy analpayā<br>mṛttikāṃ miśrayitvā tvaṃ lepaṃ kuḍyeṣu dāpayeḥ</div>
<div class="sloka" id="132_sloka11"> <a href="132.htm#132_sloka11">11 </a> <br>śaṇān vaṃśaṃ ghṛtaṃ dāru yantrāṇi vividhāni ca<br>tasmin veśmani sarvāṇi nikṣipethāḥ samantataḥ</div>
<div class="sloka" id="132_sloka12"> <a href="132.htm#132_sloka12">12 </a> <br>yathā ca tvaṃ na śaṅkeran parīkṣanto 'pi pāṇḍavāḥ<br>āgneyam iti tat kāryam iti cānye ca mānavāḥ</div>
<div class="sloka" id="132_sloka13"> <a href="132.htm#132_sloka13">13 </a> <br>veśmany evaṃ kṛte tatra kṛtvā tān paramārcitān<br>vāsayeḥ pāṇḍaveyāṃś ca kuntīṃ ca sasuhṛjjanām</div>
<div class="sloka" id="132_sloka14"> <a href="132.htm#132_sloka14">14 </a> <br>tatrāsanāni mukhyāni yānāni śayanāni ca<br>vidhātavyāni pāṇḍūnāṃ yathā tuṣyeta me pitā</div>
<div class="sloka" id="132_sloka15"> <a href="132.htm#132_sloka15">15 </a> <br>yathā rameran viśrabdhā nagare vāraṇāvate<br>tathā sarvaṃ vidhātavyaṃ yāvat kālasya paryayaḥ</div>
<div class="sloka" id="132_sloka16"> <a href="132.htm#132_sloka16">16 </a> <br>jñātvā tu tān suviśvastāñ śayānān akutobhayān<br>agnis tatas tvayā deyo dvāratas tasya veśmanaḥ</div>
<div class="sloka" id="132_sloka17"> <a href="132.htm#132_sloka17">17 </a> <br>dagdhān evaṃ svake gehe dagdhā iti tato janāḥ<br>jñātayo vā vadiṣyanti pāṇḍavārthāya karhi cit</div>
<div class="sloka" id="132_sloka18"> <a href="132.htm#132_sloka18">18 </a> <br>tat tatheti pratijñāya kauravāya purocanaḥ<br>prāyād rāsabha yuktena nagaraṃ vāraṇāvatam</div></body></html>