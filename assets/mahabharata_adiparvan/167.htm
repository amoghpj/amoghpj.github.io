<html><body><div class="sloka" id="167_sloka1"> <a href="167.htm#167_sloka1">1 </a> <br>[g]<br>tato dṛṣṭvāśramapadaṃ rahitaṃ taiḥ sutair muniḥ<br>nirjagāma suduḥkhārtaḥ punar evāśramāt tataḥ</div>
<div class="sloka" id="167_sloka2"> <a href="167.htm#167_sloka2">2 </a> <br>so 'paśyat saritaṃ pūrṇāṃ prāvṛṭkāle navāmbhasā<br>vṛkṣān bahuvidhān pārtha vahantīṃ tīrajān bahūn</div>
<div class="sloka" id="167_sloka3"> <a href="167.htm#167_sloka3">3 </a> <br>atha cintāṃ samāpede punaḥ pauravanandana<br>ambhasy asyā nimajjeyam iti duḥkhasamanvitaḥ</div>
<div class="sloka" id="167_sloka4"> <a href="167.htm#167_sloka4">4 </a> <br>tataḥ pāśais tadātmānaṃ gāḍhaṃ baddhvā mahāmuniḥ<br>tasyā jale mahānadyā nimamajja suduḥkhitaḥ</div>
<div class="sloka" id="167_sloka5"> <a href="167.htm#167_sloka5">5 </a> <br>atha chittvā nadī pāśāṃs tasyāri balamardana<br>samasthaṃ tam ṛṣiṃ kṛtvā vipāśaṃ samavāsṛjat</div>
<div class="sloka" id="167_sloka6"> <a href="167.htm#167_sloka6">6 </a> <br>uttatāra tataḥ pāśair vimuktaḥ sa mahān ṛṣiḥ<br>vipāśeti ca nāmāsyā nadyāś cakre mahān ṛṣiḥ</div>
<div class="sloka" id="167_sloka7"> <a href="167.htm#167_sloka7">7 </a> <br>śoke buddhiṃ tataś cakre na caikatra vyatiṣṭhita<br>so 'gacchat parvatāṃś caiva saritaś ca sarāṃsi ca</div>
<div class="sloka" id="167_sloka8"> <a href="167.htm#167_sloka8">8 </a> <br>tataḥ sa punar evarṣir nadīṃ haimavatīṃ tadā<br>caṇḍagrāhavatīṃ dṛṣṭvā tasyāḥ srotasy avāpatat</div>
<div class="sloka" id="167_sloka9"> <a href="167.htm#167_sloka9">9 </a> <br>sā tam agnisamaṃ vipram anucintya sarid varā<br>śatadhā vidrutā yasmāc chatadrur iti viśrutā</div>
<div class="sloka" id="167_sloka10"> <a href="167.htm#167_sloka10">10 </a> <br>tataḥ sthalagataṃ dṛṣṭvā tatrāpy ātmānam ātmanā<br>martuṃ na śakyam ity uktvā punar evāśramaṃ yayau</div>
<div class="sloka" id="167_sloka11"> <a href="167.htm#167_sloka11">11 </a> <br>vadhvādṛśyantyānugata āśramābhimukho vrajan<br>atha śuśrāva saṃgatyā vedādhyayananiḥsvanam<br>pṛṣṭhataḥ paripūrṇārthaiḥ ṣaḍbhir aṅgair alaṃkṛtam</div>
<div class="sloka" id="167_sloka12"> <a href="167.htm#167_sloka12">12 </a> <br>anuvrajati ko nv eṣa mām ity eva ca so 'bravīt<br>ahaṃ tv adṛśyatī nāmnā taṃ snuṣā pratyabhāṣata<br>śakter bhāryā mahābhāga tapo yuktā tapasvinī</div>
<div class="sloka" id="167_sloka13"> <a href="167.htm#167_sloka13">13 </a> <br>[vas]<br>putri kasyaiṣa sāṅgasya vedasyādhyayana svanaḥ<br>purā sāṅgasya vedasya śakter iva mayā śrutaḥ</div>
<div class="sloka" id="167_sloka14"> <a href="167.htm#167_sloka14">14 </a> <br>[ādṛṣyantī]<br>ayaṃ kukṣau samutpannaḥ śakter garbhaḥ sutasya te<br>samā dvādāśa tasyeha vedān abhyasato mune</div>
<div class="sloka" id="167_sloka15"> <a href="167.htm#167_sloka15">15 </a> <br>[g]<br>evam uktas tato hṛṣṭo vasiṣṭhaḥ śreṣṭha bhāg ṛṣiḥ<br>asti saṃtānam ity uktvā mṛtyoḥ pārtha nyavartata</div>
<div class="sloka" id="167_sloka16"> <a href="167.htm#167_sloka16">16 </a> <br>tataḥ pratinivṛttaḥ sa tayā vadhvā sahānagha<br>kalmāṣapādam āsīnaṃ dadarśa vijane vane</div>
<div class="sloka" id="167_sloka17"> <a href="167.htm#167_sloka17">17 </a> <br>sa tu dṛṣṭvaiva taṃ rājā kruddha utthāya bhārata<br>āviṣṭo rakṣasogreṇa iyeṣāttuṃ tataḥ sma tam</div>
<div class="sloka" id="167_sloka18"> <a href="167.htm#167_sloka18">18 </a> <br>adṛśyantī tu taṃ dṛṣṭvā krūrakarmāṇam agrataḥ<br>bhayasaṃvignayā vācā vasiṣṭham idam abravīt</div>
<div class="sloka" id="167_sloka19"> <a href="167.htm#167_sloka19">19 </a> <br>asau mṛtyur ivogreṇa daṇḍena bhagavann itaḥ<br>pragṛhītena kāṣṭhena rākṣaso 'bhyeti bhīṣaṇaḥ</div>
<div class="sloka" id="167_sloka20"> <a href="167.htm#167_sloka20">20 </a> <br>taṃ nivārayituṃ śakto nānyo 'sti bhuvi kaś cana<br>tvadṛte 'dya mahābhāga sarvavedavidāṃ vara</div></body></html>