<html><body><div class="sloka" id="167_sloka1"> <a href="167.htm#167_sloka1">1 </a> <br>[g]<br>tato dṛṣṭvāśramapadaṃ rahitaṃ taiḥ sutair muniḥ<br>nirjagāma suduḥkhārtaḥ punar evāśramāt tataḥ<br>[ग्] <br>ततो दृष्ट्वाश्रमपदं रहितं तैः सुतैर् मुनिः <br>निर्जगाम सुदुःखार्तः पुनर् एवाश्रमात् ततः </div>
<div class="sloka" id="167_sloka2"> <a href="167.htm#167_sloka2">2 </a> <br>so 'paśyat saritaṃ pūrṇāṃ prāvṛṭkāle navāmbhasā<br>vṛkṣān bahuvidhān pārtha vahantīṃ tīrajān bahūn<br>सो 'पश्यत् सरितं पूर्णां प्रावृट्काले नवाम्भसा <br>वृक्षान् बहुविधान् पार्थ वहन्तीं तीरजान् बहून् </div>
<div class="sloka" id="167_sloka3"> <a href="167.htm#167_sloka3">3 </a> <br>atha cintāṃ samāpede punaḥ pauravanandana<br>ambhasy asyā nimajjeyam iti duḥkhasamanvitaḥ<br>अथ चिन्तां समापेदे पुनः पुरवनन्दन <br>अम्भस्य् अस्या निमज्जेयम् इति दुःखसमन्वितः </div>
<div class="sloka" id="167_sloka4"> <a href="167.htm#167_sloka4">4 </a> <br>tataḥ pāśais tadātmānaṃ gāḍhaṃ baddhvā mahāmuniḥ<br>tasyā jale mahānadyā nimamajja suduḥkhitaḥ<br>ततः पाशैस् तदात्मानं गाढं बद्ध्वा महामुनिः <br>तस्या जले महानद्या निममज्ज सुदुःखितः </div>
<div class="sloka" id="167_sloka5"> <a href="167.htm#167_sloka5">5 </a> <br>atha chittvā nadī pāśāṃs tasyāri balamardana<br>samasthaṃ tam ṛṣiṃ kṛtvā vipāśaṃ samavāsṛjat<br>अथ छित्त्वा नदी पाशांस् तस्यारि बलमर्दन <br>समस्थं तम् ऋषिं कृत्वा विपाशं समवासृजत् </div>
<div class="sloka" id="167_sloka6"> <a href="167.htm#167_sloka6">6 </a> <br>uttatāra tataḥ pāśair vimuktaḥ sa mahān ṛṣiḥ<br>vipāśeti ca nāmāsyā nadyāś cakre mahān ṛṣiḥ<br>उत्ततार ततः पाशैर् विमुक्तः स महान् ऋषिः <br>विपाशेति च नामास्या नद्याश् चक्रे महान् ऋषिः </div>
<div class="sloka" id="167_sloka7"> <a href="167.htm#167_sloka7">7 </a> <br>śoke buddhiṃ tataś cakre na caikatra vyatiṣṭhita<br>so 'gacchat parvatāṃś caiva saritaś ca sarāṃsi ca<br>शोके बुद्धिं ततश् चक्रे न चैकत्र व्यतिष्ठित <br>सो 'गच्छत् पर्वतांश् चैव सरितश् च सरांसि च </div>
<div class="sloka" id="167_sloka8"> <a href="167.htm#167_sloka8">8 </a> <br>tataḥ sa punar evarṣir nadīṃ haimavatīṃ tadā<br>caṇḍagrāhavatīṃ dṛṣṭvā tasyāḥ srotasy avāpatat<br>ततः स पुनर् एवर्षिर् नदीं हैमवतीं तदा <br>चण्डग्राहवतीं दृष्ट्वा तस्याः स्रोतस्य् अवापतत् </div>
<div class="sloka" id="167_sloka9"> <a href="167.htm#167_sloka9">9 </a> <br>sā tam agnisamaṃ vipram anucintya sarid varā<br>śatadhā vidrutā yasmāc chatadrur iti viśrutā<br>सा तम् अग्निसमं विप्रम् अनुचिन्त्य सरिद् वरा <br>शतधा विद्रुता यस्माच् छतद्रुर् इति विश्रुता </div>
<div class="sloka" id="167_sloka10"> <a href="167.htm#167_sloka10">10 </a> <br>tataḥ sthalagataṃ dṛṣṭvā tatrāpy ātmānam ātmanā<br>martuṃ na śakyam ity uktvā punar evāśramaṃ yayau<br>ततः स्थलगतं दृष्ट्वा तत्राप्य् आत्मानम् आत्मना <br>मर्तुं न शक्यम् इत्य् उक्त्वा पुनर् एवाश्रमं ययु </div>
<div class="sloka" id="167_sloka11"> <a href="167.htm#167_sloka11">11 </a> <br>vadhvādṛśyantyānugata āśramābhimukho vrajan<br>atha śuśrāva saṃgatyā vedādhyayananiḥsvanam<br>pṛṣṭhataḥ paripūrṇārthaiḥ ṣaḍbhir aṅgair alaṃkṛtam<br>वध्वादृश्यन्त्यानुगत आश्रमाभिमुखो व्रजन् <br>अथ शुश्राव संगत्या वेदाध्ययननिःस्वनम् <br>पृष्ठतः परिपूर्णार्थैः षड्भिर् अङ्गैर् अलंकृतम् </div>
<div class="sloka" id="167_sloka12"> <a href="167.htm#167_sloka12">12 </a> <br>anuvrajati ko nv eṣa mām ity eva ca so 'bravīt<br>ahaṃ tv adṛśyatī nāmnā taṃ snuṣā pratyabhāṣata<br>śakter bhāryā mahābhāga tapo yuktā tapasvinī<br>अनुव्रजति को न्व् एष माम् इत्य् एव च सो 'ब्रवीत् <br>अहं त्व् अदृश्यती नाम्ना तं स्नुषा प्रत्यभाषत <br>शक्तेर् भार्या महाभाग तपो युक्ता तपस्विनी </div>
<div class="sloka" id="167_sloka13"> <a href="167.htm#167_sloka13">13 </a> <br>[vas]<br>putri kasyaiṣa sāṅgasya vedasyādhyayana svanaḥ<br>purā sāṅgasya vedasya śakter iva mayā śrutaḥ<br>[वस्] <br>पुत्रि कस्यैष साङ्गस्य वेदस्याध्ययन स्वनः <br>पुरा साङ्गस्य वेदस्य शक्तेर् इव मया श्रुतः </div>
<div class="sloka" id="167_sloka14"> <a href="167.htm#167_sloka14">14 </a> <br>[ādṛṣyantī]<br>ayaṃ kukṣau samutpannaḥ śakter garbhaḥ sutasya te<br>samā dvādāśa tasyeha vedān abhyasato mune<br>[ादृष्यन्ती] <br>अयं कुक्षु समुत्पन्नः शक्तेर् गर्भः सुतस्य ते <br>समा द्वादाश तस्येह वेदान् अभ्यसतो मुने </div>
<div class="sloka" id="167_sloka15"> <a href="167.htm#167_sloka15">15 </a> <br>[g]<br>evam uktas tato hṛṣṭo vasiṣṭhaḥ śreṣṭha bhāg ṛṣiḥ<br>asti saṃtānam ity uktvā mṛtyoḥ pārtha nyavartata<br>[ग्] <br>एवम् उक्तस् ततो हृष्टो वसिष्ठः श्रेष्ठ भाग् ऋषिः <br>अस्ति संतानम् इत्य् उक्त्वा मृत्योः पार्थ न्यवर्तत </div>
<div class="sloka" id="167_sloka16"> <a href="167.htm#167_sloka16">16 </a> <br>tataḥ pratinivṛttaḥ sa tayā vadhvā sahānagha<br>kalmāṣapādam āsīnaṃ dadarśa vijane vane<br>ततः प्रतिनिवृत्तः स तया वध्वा सहानघ <br>कल्माषपादम् आसीनं ददर्श विजने वने </div>
<div class="sloka" id="167_sloka17"> <a href="167.htm#167_sloka17">17 </a> <br>sa tu dṛṣṭvaiva taṃ rājā kruddha utthāya bhārata<br>āviṣṭo rakṣasogreṇa iyeṣāttuṃ tataḥ sma tam<br>स तु दृष्ट्वैव तं राजा क्रुद्ध उत्थाय भारत <br>आविष्टो रक्षसोग्रेण इयेषात्तुं ततः स्म तम् </div>
<div class="sloka" id="167_sloka18"> <a href="167.htm#167_sloka18">18 </a> <br>adṛśyantī tu taṃ dṛṣṭvā krūrakarmāṇam agrataḥ<br>bhayasaṃvignayā vācā vasiṣṭham idam abravīt<br>अदृश्यन्ती तु तं दृष्ट्वा क्रूरकर्माणम् अग्रतः <br>भयसंविग्नया वाचा वसिष्ठम् इदम् अब्रवीत् </div>
<div class="sloka" id="167_sloka19"> <a href="167.htm#167_sloka19">19 </a> <br>asau mṛtyur ivogreṇa daṇḍena bhagavann itaḥ<br>pragṛhītena kāṣṭhena rākṣaso 'bhyeti bhīṣaṇaḥ<br>असु मृत्युर् इवोग्रेण दण्डेन भगवन्न् इतः <br>प्रगृहीतेन काष्ठेन राक्षसो 'भ्येति भीषणः </div>
<div class="sloka" id="167_sloka20"> <a href="167.htm#167_sloka20">20 </a> <br>taṃ nivārayituṃ śakto nānyo 'sti bhuvi kaś cana<br>tvadṛte 'dya mahābhāga sarvavedavidāṃ vara<br>तं निवारयितुं शक्तो नान्यो 'स्ति भुवि कश् चन <br>त्वदृते 'द्य महाभाग सर्ववेदविदां वर </div></body></html>