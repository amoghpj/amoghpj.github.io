<html><body><div class="sloka" id="38_sloka1"> <a href="38.htm#38_sloka1">1 </a> <br>[ṣṛ]<br>yady etat sāhasaṃ tāta yadi vā duṣkṛtaṃ kṛtam<br>priyaṃ vāpy apriyaṃ vā te vāg uktā na mṛṣā mayā</div>
<div class="sloka" id="38_sloka2"> <a href="38.htm#38_sloka2">2 </a> <br>naivānyathedaṃ bhavitā pitar eṣa bravīmi te<br>nāhaṃ mṛṣā prabravīmi svaireṣv api kutaḥ śapan</div>
<div class="sloka" id="38_sloka3"> <a href="38.htm#38_sloka3">3 </a> <br>[ṣamīka]<br>jānāmy ugraprabhāvaṃ tvāṃ putra satyagiraṃ tathā<br>nānṛtaṃ hy uktapūrvaṃ te naitan mithyā bhaviṣyati</div>
<div class="sloka" id="38_sloka4"> <a href="38.htm#38_sloka4">4 </a> <br>pitrā putro vayaḥstho 'pi satataṃ vācya eva tu<br>yathā syād guṇasaṃyuktaḥ prāpnuyāc ca mahad yaśaḥ</div>
<div class="sloka" id="38_sloka5"> <a href="38.htm#38_sloka5">5 </a> <br>kiṃ punar bāla eva tvaṃ tapasā bhāvitaḥ prabho<br>vardhate ca prabhavatāṃ kopo 'tīva mahātmanām</div>
<div class="sloka" id="38_sloka6"> <a href="38.htm#38_sloka6">6 </a> <br>so 'haṃ paśyāmi vaktavyaṃ tvayi dharmabhṛtāṃ vara<br>putratvaṃ bālatāṃ caiva tavāvekṣya ca sāhasam</div>
<div class="sloka" id="38_sloka7"> <a href="38.htm#38_sloka7">7 </a> <br>sa tvaṃ śama yuto bhūtvā vanyam āhāram āharan<br>cara krodham imaṃ tyaktvā naivaṃ dharmaṃ prahāsyasi</div>
<div class="sloka" id="38_sloka8"> <a href="38.htm#38_sloka8">8 </a> <br>krodho hi dharmaṃ harati yatīnāṃ duḥkhasaṃcitam<br>tato dharmavihīnānāṃ gatir iṣṭā na vidyate</div>
<div class="sloka" id="38_sloka9"> <a href="38.htm#38_sloka9">9 </a> <br>śama eva yatīnāṃ hi kṣamiṇāṃ siddhikārakaḥ<br>kṣamāvatām ayaṃ lokaḥ paraś caiva kṣamāvatām</div>
<div class="sloka" id="38_sloka10"> <a href="38.htm#38_sloka10">10 </a> <br>tasmāc carethāḥ satataṃ kṣamā śīlo jitendriyaḥ<br>kṣamayā prāpsyase lokān brahmaṇaḥ samanantarān</div>
<div class="sloka" id="38_sloka11"> <a href="38.htm#38_sloka11">11 </a> <br>mayā tu śamam āsthāya yac chakyaṃ kartum adya vai<br>tat kariṣye 'dya tātāhaṃ preṣayiṣye nṛpāya vai</div>
<div class="sloka" id="38_sloka12"> <a href="38.htm#38_sloka12">12 </a> <br>mama putreṇa śapto 'si bālenākṛta buddhinā<br>mamemāṃ dharṣaṇāṃ tvattaḥ prekṣya rājann amarṣiṇā</div>
<div class="sloka" id="38_sloka13"> <a href="38.htm#38_sloka13">13 </a> <br>[s]<br>evamādiśya śiṣyaṃ sa preṣayām āsa suvrataḥ<br>parikṣite nṛpataye dayāpanno mahātapāḥ</div>
<div class="sloka" id="38_sloka14"> <a href="38.htm#38_sloka14">14 </a> <br>saṃdiśya kuśalapraśnaṃ kāryavṛttāntam eva ca<br>śiṣyaṃ gaura mukhaṃ nāma śīlavantaṃ samāhitam</div>
<div class="sloka" id="38_sloka15"> <a href="38.htm#38_sloka15">15 </a> <br>so 'bhigamya tataḥ śīghraṃ narendraṃ kuruvardhanam<br>viveśa bhavanaṃ rājñaḥ pūrvaṃ dvāḥsthair niveditaḥ</div>
<div class="sloka" id="38_sloka16"> <a href="38.htm#38_sloka16">16 </a> <br>pūjitaś ca narendreṇa dvijo gaura mukhas tataḥ<br>ācakhyau pariviśrānto rājñe sarvam aśeṣataḥ<br>śamīka vacanaṃ ghoraṃ yathoktaṃ mantrisaṃnidhau</div>
<div class="sloka" id="38_sloka17"> <a href="38.htm#38_sloka17">17 </a> <br>śamīko nāma rājendra viṣaye vartate tava<br>ṛṣiḥ paramadharmātmā dāntaḥ śānto mahātapāḥ</div>
<div class="sloka" id="38_sloka18"> <a href="38.htm#38_sloka18">18 </a> <br>tasya tvayā naravyāghra sarpaḥ prāṇair viyojitaḥ<br>avasakto dhanuṣkoṭyā skhandhe bharatasattama<br>kṣāntavāṃs tava tat karma putras tasya na cakṣame</div>
<div class="sloka" id="38_sloka19"> <a href="38.htm#38_sloka19">19 </a> <br>tena śapto 'si rājendra pitur ajñātam adya vai<br>takṣakaḥ saptarātreṇa mṛtyus te vai bhaviṣyati</div>
<div class="sloka" id="38_sloka20"> <a href="38.htm#38_sloka20">20 </a> <br>tatra rakṣāṃ kuruṣveti punaḥ punar athābravīt<br>tad anyathā na śakyaṃ ca kartuṃ kena cid apy uta</div>
<div class="sloka" id="38_sloka21"> <a href="38.htm#38_sloka21">21 </a> <br>na hi śaknoti saṃyantuṃ putraṃ kopasamanvitam<br>tato 'haṃ preṣitas tena tava rājan hitārthinā</div>
<div class="sloka" id="38_sloka22"> <a href="38.htm#38_sloka22">22 </a> <br>iti śrutvā vaco ghoraṃ sa rājā kurunandanaḥ<br>paryatapyata tat pāpaṃ kṛtvā rājā mahātapāḥ</div>
<div class="sloka" id="38_sloka23"> <a href="38.htm#38_sloka23">23 </a> <br>taṃ ca mauna vratadharaṃ śrutvā munivaraṃ tadā<br>bhūya evābhavad rājā śokasaṃtapta mānasaḥ</div>
<div class="sloka" id="38_sloka24"> <a href="38.htm#38_sloka24">24 </a> <br>anukrośātmatāṃ tasya śamīkasyāvadhārya tu<br>paryatapyata bhūyo 'pi kṛtvā tat kilbiṣaṃ muneḥ</div>
<div class="sloka" id="38_sloka25"> <a href="38.htm#38_sloka25">25 </a> <br>na hi mṛtyuṃ tathā rājā śrutvā vai so 'nvatapyata<br>aśocad amaraprakhyo yathā kṛtveha karma tat</div>
<div class="sloka" id="38_sloka26"> <a href="38.htm#38_sloka26">26 </a> <br>tatas taṃ preṣayām āsa rājā gaura mukhaṃ tadā<br>bhūyaḥ prasādaṃ bhagavān karotv iti mameti vai</div>
<div class="sloka" id="38_sloka27"> <a href="38.htm#38_sloka27">27 </a> <br>tasmiṃś ca gatamātre vai rājā gaura mukhe tadā<br>mantribhir mantrayām āsa saha saṃvignamānasaḥ</div>
<div class="sloka" id="38_sloka28"> <a href="38.htm#38_sloka28">28 </a> <br>niścitya mantribhiś caiva sahito mantratattvavit<br>prāsādaṃ kārayām āsa ekastambhaṃ surakṣitam</div>
<div class="sloka" id="38_sloka29"> <a href="38.htm#38_sloka29">29 </a> <br>rakṣāṃ ca vidadhe tatra bhiṣajaś cauṣadhāni ca<br>brāhmaṇān siddhamantrāṃś ca sarvato vai nyaveśayat</div>
<div class="sloka" id="38_sloka30"> <a href="38.htm#38_sloka30">30 </a> <br>rājakāryāṇi tatrasthaḥ sarvāṇy evākaroc ca saḥ<br>mantribhiḥ sahadharmajñaḥ samantāt parirakṣitaḥ</div>
<div class="sloka" id="38_sloka31"> <a href="38.htm#38_sloka31">31 </a> <br>prāpte tu divase tasmin saptame dvijasattama<br>kāśyapo 'bhyāgamad vidvāṃs taṃ rājānaṃ cikitsitum</div>
<div class="sloka" id="38_sloka32"> <a href="38.htm#38_sloka32">32 </a> <br>śrutaṃ hi tena tad abhūd adya taṃ rājasattamam<br>takṣakaḥ pannagaśreṣṭho neṣyate yamasādanam</div>
<div class="sloka" id="38_sloka33"> <a href="38.htm#38_sloka33">33 </a> <br>taṃ daṣṭaṃ pannagendreṇa kariṣye 'ham apajvaram<br>tatra me 'rthaś ca dharmaś ca bhaviteti vicintayan</div>
<div class="sloka" id="38_sloka34"> <a href="38.htm#38_sloka34">34 </a> <br>taṃ dadarśa sa nāgendras takṣakaḥ kāśyapaṃ pathi<br>gacchantam ekamanasaṃ dvijo bhūtvā vayo 'tigaḥ</div>
<div class="sloka" id="38_sloka35"> <a href="38.htm#38_sloka35">35 </a> <br>tam abravīt pannagendraḥ kāśyapaṃ munipuṃgavam<br>kva bhavāṃs tvarito yāti kiṃ ca kāryaṃ cikīrṣati</div>
<div class="sloka" id="38_sloka36"> <a href="38.htm#38_sloka36">36 </a> <br>[k]<br>nṛpaṃ kuru kulotpannaṃ parikṣitam ariṃdamam<br>takṣakaḥ pannagaśreṣṭhas tejasādya pradhakṣyati</div>
<div class="sloka" id="38_sloka37"> <a href="38.htm#38_sloka37">37 </a> <br>taṃ daṣṭaṃ pannagendreṇa tenāgnisamatejasā<br>pāṇḍavānāṃ kulakaraṃ rājānam amitaujasam<br>gacchāmi saumya tvaritaṃ sadyaḥ kartum apajvaram</div>
<div class="sloka" id="38_sloka38"> <a href="38.htm#38_sloka38">38 </a> <br>[t]<br>ahaṃ sa takṣako brahmaṃs taṃ dhakṣyāmi mahīpatim<br>nivartasva na śaktas tvaṃ mayā daṣṭaṃ cikitsitum</div></body></html>