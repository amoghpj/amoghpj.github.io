<html><body><div class="sloka" id="209_sloka1"> <a href="209.htm#209_sloka1">1 </a> <br>[varga]<br>tato vayaṃ pravyathitāḥ sarvā bharatasattama<br>āyāma śaraṇaṃ vipraṃ taṃ tapodhanam acyutam</div>
<div class="sloka" id="209_sloka2"> <a href="209.htm#209_sloka2">2 </a> <br>rūpeṇa vayasā caiva kandarpeṇa ca darpitāḥ<br>ayuktaṃ kṛtavatyaḥ sma kṣantum arhasi no dvija</div>
<div class="sloka" id="209_sloka3"> <a href="209.htm#209_sloka3">3 </a> <br>eṣa eva vadho 'smākaṃ suparyāptas tapodhana<br>yad vayaṃ saṃśitātmānaṃ pralobdhuṃ tvām ihāgatāḥ</div>
<div class="sloka" id="209_sloka4"> <a href="209.htm#209_sloka4">4 </a> <br>avadhyās tu striyaḥ sṛṣṭā manyante dharmacintakāḥ<br>tasmād dharmeṇa dharmajña nāsmān hiṃsitum arhasi</div>
<div class="sloka" id="209_sloka5"> <a href="209.htm#209_sloka5">5 </a> <br>sarvabhūteṣu dharmajña maitro brāhmaṇa ucyate<br>satyo bhavatu kalyāṇa eṣa vādo manīṣiṇām</div>
<div class="sloka" id="209_sloka6"> <a href="209.htm#209_sloka6">6 </a> <br>śaraṇaṃ ca prapannānāṃ śiṣṭāḥ kurvanti pālanam<br>śaraṇaṃ tvāṃ prapannāḥ sma tasmāt tvaṃ kṣantum arhasi</div>
<div class="sloka" id="209_sloka7"> <a href="209.htm#209_sloka7">7 </a> <br>[vai]<br>evam uktas tu dharmātmā brāhmaṇaḥ śubhakarmakṛt<br>prasādaṃ kṛtavān vīra ravisomasamaprabhaḥ</div>
<div class="sloka" id="209_sloka8"> <a href="209.htm#209_sloka8">8 </a> <br>[brāhmaṇa]<br>śataṃ sahasraṃ viśvaṃ ca sarvam akṣaya vācakam<br>parimāṇaṃ śataṃ tv etan naitad akṣaya vācakam</div>
<div class="sloka" id="209_sloka9"> <a href="209.htm#209_sloka9">9 </a> <br>yadā ca vo grāhabhūtā gṛhṇantīḥ puruṣāñ jale<br>utkarṣati jalāt kaś cit sthalaṃ puruṣasattamaḥ</div>
<div class="sloka" id="209_sloka10"> <a href="209.htm#209_sloka10">10 </a> <br>tadā yūyaṃ punaḥ sarvāḥ svarūpaṃ pratipatsyatha<br>anṛtaṃ noktapūrvaṃ me hasatāpi kadā cana</div>
<div class="sloka" id="209_sloka11"> <a href="209.htm#209_sloka11">11 </a> <br>tāni sarvāṇi tīrthāni itaḥ prabhṛti caiva ha<br>nārī tīrthāni nāmneha khyātiṃ yāsyanti sarvaśaḥ<br>puṇyāni ca bhaviṣyanti pāvanāni manīṣiṇām</div>
<div class="sloka" id="209_sloka12"> <a href="209.htm#209_sloka12">12 </a> <br>[varga]<br>tato 'bhivādya taṃ vipraṃ kṛtvā caiva pradakṣiṇam<br>acintayāmopasṛtya tasmād deśāt suduḥkhitāḥ</div>
<div class="sloka" id="209_sloka13"> <a href="209.htm#209_sloka13">13 </a> <br>kva nu nāma vayaṃ sarvāḥ kālenālpena taṃ naram<br>samāgacchema yo nas tad rūpam āpādayet punaḥ</div>
<div class="sloka" id="209_sloka14"> <a href="209.htm#209_sloka14">14 </a> <br>tā vayaṃ cintayitvaivaṃ muhūrtād iva bhārata<br>dṛṣṭavatyo mahābhāgaṃ devarṣim uta nāradam</div>
<div class="sloka" id="209_sloka15"> <a href="209.htm#209_sloka15">15 </a> <br>sarvā hṛṣṭāḥ sma taṃ dṛṣṭvā devarṣim amitadyutim<br>abhivādya ca taṃ pārtha sthitāḥ sma vyathitānanāḥ</div>
<div class="sloka" id="209_sloka16"> <a href="209.htm#209_sloka16">16 </a> <br>sa no 'pṛcchad duḥkhamūlam uktavatyo vayaṃ ca tat<br>śrutvā tac ca yathāvṛttam idaṃ vacanam abravīt</div>
<div class="sloka" id="209_sloka17"> <a href="209.htm#209_sloka17">17 </a> <br>dakṣiṇe sāgarānūpe pañca tīrthāni santi vai<br>puṇyāni ramaṇīyāni tāni gacchata māciram</div>
<div class="sloka" id="209_sloka18"> <a href="209.htm#209_sloka18">18 </a> <br>tatrāśu puruṣavyāghraḥ pāṇḍavo vo dhanaṃjayaḥ<br>mokṣayiṣyati śuddhātmā duḥkhād asmān na saṃśayaḥ</div>
<div class="sloka" id="209_sloka19"> <a href="209.htm#209_sloka19">19 </a> <br>tasya sarvā vayaṃ vīra śrutvā vākyam ihāgatāḥ<br>tad idaṃ satyam evādya mokṣitāhaṃ tvayānagha</div>
<div class="sloka" id="209_sloka20"> <a href="209.htm#209_sloka20">20 </a> <br>etās tu mama vai sakhyaś catasro 'nyā jale sthitāḥ<br>kuru karma śubhaṃ vīra etāḥ sarvā vimokṣaya</div>
<div class="sloka" id="209_sloka21"> <a href="209.htm#209_sloka21">21 </a> <br>[vai]<br>tatas tāḥ pāṇḍavaśreṣṭhaḥ sarvā eva viśāṃ pate<br>tasmāc chāpād adīnātmā mokṣayām āsa vīryavān</div>
<div class="sloka" id="209_sloka22"> <a href="209.htm#209_sloka22">22 </a> <br>utthāya ca jalāt tasmāt pratilabhya vapuḥ svakam<br>tās tadāpsaraso rājann adṛśyanta yathā purā</div>
<div class="sloka" id="209_sloka23"> <a href="209.htm#209_sloka23">23 </a> <br>tīrthāni śodhayitvā tu tathānujñāya tāḥ prabhuḥ<br>citrāṅgadāṃ punar draṣṭuṃ maṇalūra puraṃ yayau</div></body></html>