<html><body><div class="sloka" id="209_sloka1"> <a href="209.htm#209_sloka1">1 </a> <br>[varga]<br>tato vayaṃ pravyathitāḥ sarvā bharatasattama<br>āyāma śaraṇaṃ vipraṃ taṃ tapodhanam acyutam<br>[वर्ग] <br>ततो वयं प्रव्यथिताः सर्वा भरतसत्तम <br>आयाम शरणं विप्रं तं तपोधनम् अच्युतम् </div>
<div class="sloka" id="209_sloka2"> <a href="209.htm#209_sloka2">2 </a> <br>rūpeṇa vayasā caiva kandarpeṇa ca darpitāḥ<br>ayuktaṃ kṛtavatyaḥ sma kṣantum arhasi no dvija<br>रूपेण वयसा चैव कन्दर्पेण च दर्पिताः <br>अयुक्तं कृतवत्यः स्म क्षन्तुम् अर्हसि नो द्विज </div>
<div class="sloka" id="209_sloka3"> <a href="209.htm#209_sloka3">3 </a> <br>eṣa eva vadho 'smākaṃ suparyāptas tapodhana<br>yad vayaṃ saṃśitātmānaṃ pralobdhuṃ tvām ihāgatāḥ<br>एष एव वधो 'स्माकं सुपर्याप्तस् तपोधन <br>यद् वयं संशितात्मानं प्रलोब्धुं त्वाम् इहागताः </div>
<div class="sloka" id="209_sloka4"> <a href="209.htm#209_sloka4">4 </a> <br>avadhyās tu striyaḥ sṛṣṭā manyante dharmacintakāḥ<br>tasmād dharmeṇa dharmajña nāsmān hiṃsitum arhasi<br>अवध्यास् तु स्त्रियः सृष्टा मन्यन्ते धर्मचिन्तकाः <br>तस्माद् धर्मेण धर्मज्ञ नास्मान् हिंसितुम् अर्हसि </div>
<div class="sloka" id="209_sloka5"> <a href="209.htm#209_sloka5">5 </a> <br>sarvabhūteṣu dharmajña maitro brāhmaṇa ucyate<br>satyo bhavatu kalyāṇa eṣa vādo manīṣiṇām<br>सर्वभूतेषु धर्मज्ञ मैत्रो ब्राह्मण उच्यते <br>सत्यो भवतु कल्याण एष वादो मनीषिणाम् </div>
<div class="sloka" id="209_sloka6"> <a href="209.htm#209_sloka6">6 </a> <br>śaraṇaṃ ca prapannānāṃ śiṣṭāḥ kurvanti pālanam<br>śaraṇaṃ tvāṃ prapannāḥ sma tasmāt tvaṃ kṣantum arhasi<br>शरणं च प्रपन्नानां शिष्टाः कुर्वन्ति पालनम् <br>शरणं त्वां प्रपन्नाः स्म तस्मात् त्वं क्षन्तुम् अर्हसि </div>
<div class="sloka" id="209_sloka7"> <a href="209.htm#209_sloka7">7 </a> <br>[vai]<br>evam uktas tu dharmātmā brāhmaṇaḥ śubhakarmakṛt<br>prasādaṃ kṛtavān vīra ravisomasamaprabhaḥ<br>[वै] <br>एवम् उक्तस् तु धर्मात्मा ब्राह्मणः शुभकर्मकृत् <br>प्रसादं कृतवान् वीर रविसोमसमप्रभः </div>
<div class="sloka" id="209_sloka8"> <a href="209.htm#209_sloka8">8 </a> <br>[brāhmaṇa]<br>śataṃ sahasraṃ viśvaṃ ca sarvam akṣaya vācakam<br>parimāṇaṃ śataṃ tv etan naitad akṣaya vācakam<br>[ब्राह्मण] <br>शतं सहस्रं विश्वं च सर्वम् अक्षय वाचकम् <br>परिमाणं शतं त्व् एतन् नैतद् अक्षय वाचकम् </div>
<div class="sloka" id="209_sloka9"> <a href="209.htm#209_sloka9">9 </a> <br>yadā ca vo grāhabhūtā gṛhṇantīḥ puruṣāñ jale<br>utkarṣati jalāt kaś cit sthalaṃ puruṣasattamaḥ<br>यदा च वो ग्राहभूता गृह्णन्तीः पुरुषाञ् जले <br>उत्कर्षति जलात् कश् चित् स्थलं पुरुषसत्तमः </div>
<div class="sloka" id="209_sloka10"> <a href="209.htm#209_sloka10">10 </a> <br>tadā yūyaṃ punaḥ sarvāḥ svarūpaṃ pratipatsyatha<br>anṛtaṃ noktapūrvaṃ me hasatāpi kadā cana<br>तदा यूयं पुनः सर्वाः स्वरूपं प्रतिपत्स्यथ <br>अनृतं नोक्तपूर्वं मे हसतापि कदा चन </div>
<div class="sloka" id="209_sloka11"> <a href="209.htm#209_sloka11">11 </a> <br>tāni sarvāṇi tīrthāni itaḥ prabhṛti caiva ha<br>nārī tīrthāni nāmneha khyātiṃ yāsyanti sarvaśaḥ<br>puṇyāni ca bhaviṣyanti pāvanāni manīṣiṇām<br>तानि सर्वाणि तीर्थानि इतः प्रभृति चैव ह <br>नारी तीर्थानि नाम्नेह ख्यातिं यास्यन्ति सर्वशः <br>पुण्यानि च भविष्यन्ति पावनानि मनीषिणाम् </div>
<div class="sloka" id="209_sloka12"> <a href="209.htm#209_sloka12">12 </a> <br>[varga]<br>tato 'bhivādya taṃ vipraṃ kṛtvā caiva pradakṣiṇam<br>acintayāmopasṛtya tasmād deśāt suduḥkhitāḥ<br>[वर्ग] <br>ततो 'भिवाद्य तं विप्रं कृत्वा चैव प्रदक्षिणम् <br>अचिन्तयामोपसृत्य तस्माद् देशात् सुदुःखिताः </div>
<div class="sloka" id="209_sloka13"> <a href="209.htm#209_sloka13">13 </a> <br>kva nu nāma vayaṃ sarvāḥ kālenālpena taṃ naram<br>samāgacchema yo nas tad rūpam āpādayet punaḥ<br>क्व नु नाम वयं सर्वाः कालेनाल्पेन तं नरम् <br>समागच्छेम यो नस् तद् रूपम् आपादयेत् पुनः </div>
<div class="sloka" id="209_sloka14"> <a href="209.htm#209_sloka14">14 </a> <br>tā vayaṃ cintayitvaivaṃ muhūrtād iva bhārata<br>dṛṣṭavatyo mahābhāgaṃ devarṣim uta nāradam<br>ता वयं चिन्तयित्वैवं मुहूर्ताद् इव भारत <br>दृष्टवत्यो महाभागं देवर्षिम् उत नारदम् </div>
<div class="sloka" id="209_sloka15"> <a href="209.htm#209_sloka15">15 </a> <br>sarvā hṛṣṭāḥ sma taṃ dṛṣṭvā devarṣim amitadyutim<br>abhivādya ca taṃ pārtha sthitāḥ sma vyathitānanāḥ<br>सर्वा हृष्टाः स्म तं दृष्ट्वा देवर्षिम् अमितद्युतिम् <br>अभिवाद्य च तं पार्थ स्थिताः स्म व्यथिताननाः </div>
<div class="sloka" id="209_sloka16"> <a href="209.htm#209_sloka16">16 </a> <br>sa no 'pṛcchad duḥkhamūlam uktavatyo vayaṃ ca tat<br>śrutvā tac ca yathāvṛttam idaṃ vacanam abravīt<br>स नो 'पृच्छद् दुःखमूलम् उक्तवत्यो वयं च तत् <br>श्रुत्वा तच् च यथावृत्तम् इदं वचनम् अब्रवीत् </div>
<div class="sloka" id="209_sloka17"> <a href="209.htm#209_sloka17">17 </a> <br>dakṣiṇe sāgarānūpe pañca tīrthāni santi vai<br>puṇyāni ramaṇīyāni tāni gacchata māciram<br>दक्षिणे सागरानूपे पञ्च तीर्थानि सन्ति वै <br>पुण्यानि रमणीयानि तानि गच्छत माचिरम् </div>
<div class="sloka" id="209_sloka18"> <a href="209.htm#209_sloka18">18 </a> <br>tatrāśu puruṣavyāghraḥ pāṇḍavo vo dhanaṃjayaḥ<br>mokṣayiṣyati śuddhātmā duḥkhād asmān na saṃśayaḥ<br>तत्राशु पुरुषव्याघ्रः पाण्डवो वो धनंजयः <br>मोक्षयिष्यति शुद्धात्मा दुःखाद् अस्मान् न संशयः </div>
<div class="sloka" id="209_sloka19"> <a href="209.htm#209_sloka19">19 </a> <br>tasya sarvā vayaṃ vīra śrutvā vākyam ihāgatāḥ<br>tad idaṃ satyam evādya mokṣitāhaṃ tvayānagha<br>तस्य सर्वा वयं वीर श्रुत्वा वाक्यम् इहागताः <br>तद् इदं सत्यम् एवाद्य मोक्षिताहं त्वयानघ </div>
<div class="sloka" id="209_sloka20"> <a href="209.htm#209_sloka20">20 </a> <br>etās tu mama vai sakhyaś catasro 'nyā jale sthitāḥ<br>kuru karma śubhaṃ vīra etāḥ sarvā vimokṣaya<br>एतास् तु मम वै सख्यश् चतस्रो 'न्या जले स्थिताः <br>कुरु कर्म शुभं वीर एताः सर्वा विमोक्षय </div>
<div class="sloka" id="209_sloka21"> <a href="209.htm#209_sloka21">21 </a> <br>[vai]<br>tatas tāḥ pāṇḍavaśreṣṭhaḥ sarvā eva viśāṃ pate<br>tasmāc chāpād adīnātmā mokṣayām āsa vīryavān<br>[वै] <br>ततस् ताः पाण्डवश्रेष्ठः सर्वा एव विशां पते <br>तस्माच् छापाद् अदीनात्मा मोक्षयाम् आस वीर्यवान् </div>
<div class="sloka" id="209_sloka22"> <a href="209.htm#209_sloka22">22 </a> <br>utthāya ca jalāt tasmāt pratilabhya vapuḥ svakam<br>tās tadāpsaraso rājann adṛśyanta yathā purā<br>उत्थाय च जलात् तस्मात् प्रतिलभ्य वपुः स्वकम् <br>तास् तदाप्सरसो राजन्न् अदृश्यन्त यथा पुरा </div>
<div class="sloka" id="209_sloka23"> <a href="209.htm#209_sloka23">23 </a> <br>tīrthāni śodhayitvā tu tathānujñāya tāḥ prabhuḥ<br>citrāṅgadāṃ punar draṣṭuṃ maṇalūra puraṃ yayau<br>तीर्थानि शोधयित्वा तु तथानुज्ञाय ताः प्रभुः <br>चित्राङ्गदां पुनर् द्रष्टुं मणलूर पुरं ययु </div></body></html>