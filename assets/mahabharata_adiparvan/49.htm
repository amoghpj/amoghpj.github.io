<html><body><div class="sloka" id="49_sloka1"> <a href="49.htm#49_sloka1">1 </a> <br>[s]<br>tata āhūya putraṃ svaṃ jaratkārur bhujaṃgamā<br>vāsuker nāgarājasya vacanād idam abravīt</div>
<div class="sloka" id="49_sloka2"> <a href="49.htm#49_sloka2">2 </a> <br>ahaṃ tava pituḥ putrabhrātrā dattā nimittataḥ<br>kālaḥ sa cāyaṃ saṃprāptas tat kuruṣva yathātatham</div>
<div class="sloka" id="49_sloka3"> <a href="49.htm#49_sloka3">3 </a> <br>[āstīka]<br>kiṃnimittaṃ mama pitur dattā tvaṃ mātulena me<br>tan mamācakṣva tattvena śrutvā kartāsmi tat tathā</div>
<div class="sloka" id="49_sloka4"> <a href="49.htm#49_sloka4">4 </a> <br>[s]<br>tata ācaṣṭa sā tasmai bāndhavānāṃ hitaiṣiṇī<br>bhaginī nāgarājasya jaratkārur aviklavā</div>
<div class="sloka" id="49_sloka5"> <a href="49.htm#49_sloka5">5 </a> <br>bhujagānām aśeṣāṇāṃ mātā kadrūr iti śrutiḥ<br>tayā śaptā ruṣitayā sutā yasmān nibodha tat</div>
<div class="sloka" id="49_sloka6"> <a href="49.htm#49_sloka6">6 </a> <br>ucchaiḥ śravāḥ so 'śvarājo yan mithyā na kṛto mama<br>vinatā nimittaṃ paṇite dāsabhāvāya putrakāḥ</div>
<div class="sloka" id="49_sloka7"> <a href="49.htm#49_sloka7">7 </a> <br>janamejayasya vo yajñe dhakṣyaty anilasārathiḥ<br>tatra pañcatvam āpannāḥ pretalokaṃ gamiṣyatha</div>
<div class="sloka" id="49_sloka8"> <a href="49.htm#49_sloka8">8 </a> <br>tāṃ ca śaptavatīm evaṃ sākṣāl lokapitāmahaḥ<br>evam astv iti tad vākyaṃ provācānumumoda ca</div>
<div class="sloka" id="49_sloka9"> <a href="49.htm#49_sloka9">9 </a> <br>vāsukiś cāpi tac chrutvā pitāmahavacas tadā<br>amṛte mathite tāta devāñ śaraṇam īyivān</div>
<div class="sloka" id="49_sloka10"> <a href="49.htm#49_sloka10">10 </a> <br>siddhārthāś ca surāḥ sarve prāpyāmṛtam anuttamam<br>bhrātaraṃ me puraskṛtya prajāpatim upāgaman</div>
<div class="sloka" id="49_sloka11"> <a href="49.htm#49_sloka11">11 </a> <br>te taṃ prasādayām āsur devāḥ sarve pitāmaham<br>rājñā vāsukinā sārdhaṃ sa śāpo na bhaved iti</div>
<div class="sloka" id="49_sloka12"> <a href="49.htm#49_sloka12">12 </a> <br>vāsukir nāgarājo 'yaṃ duḥkhito jñātikāraṇāt<br>abhiśāpaḥ sa mātrāsya bhagavan na bhaved iti</div>
<div class="sloka" id="49_sloka13"> <a href="49.htm#49_sloka13">13 </a> <br>[br]<br>jaratkārur jaratkāruṃ yāṃ bhāryāṃ samavāpsyati<br>tatra jāto dvijaḥ śāpād bhujagān mokṣayiṣyati</div>
<div class="sloka" id="49_sloka14"> <a href="49.htm#49_sloka14">14 </a> <br>[j]<br>etac chrutvā tu vacanaṃ vāsukiḥ pannageśvaraḥ<br>prādān mām amaraprakhya tava pitre mahātmane<br>prāg evānāgate kāle tatra tvaṃ mayy ajāyathāḥ</div>
<div class="sloka" id="49_sloka15"> <a href="49.htm#49_sloka15">15 </a> <br>ayaṃ sa kālaḥ saṃprāpto bhayān nas trātum arhasi<br>bhrātaraṃ caiva me tasmāt trātum arhasi pāvakāt</div>
<div class="sloka" id="49_sloka16"> <a href="49.htm#49_sloka16">16 </a> <br>amoghaṃ naḥ kṛtaṃ tat syād yad ahaṃ tava dhīmate<br>pitre dattā vimokṣārthaṃ kathaṃ vā putra manyase</div>
<div class="sloka" id="49_sloka17"> <a href="49.htm#49_sloka17">17 </a> <br>[s]<br>evam uktas tathety uktvā sa āstīko mātaraṃ tadā<br>abravīd duḥkhasaṃtaptaṃ vāsukiṃ jīvayann iva</div>
<div class="sloka" id="49_sloka18"> <a href="49.htm#49_sloka18">18 </a> <br>ahaṃ tvāṃ mokṣayiṣyāmi vāsuke pannagottama<br>tasmāc chāpān mahāsattvasatyam etad bravīmi te</div>
<div class="sloka" id="49_sloka19"> <a href="49.htm#49_sloka19">19 </a> <br>bhava svasthamanā nāga na hi te vidyate bhayam<br>prayatiṣye tathā saumya yathā śreyo bhaviṣyati<br>na me vāg anṛtaṃ prāha svaireṣv api kuto 'nyathā</div>
<div class="sloka" id="49_sloka20"> <a href="49.htm#49_sloka20">20 </a> <br>taṃ vai nṛpa varaṃ gatvā dīkṣitaṃ janamejayam<br>vāgbhir maṅgalayuktābhis toṣayiṣye 'dya mātula<br>yathā sa yajño nṛpater nirvartiṣyati sattama</div>
<div class="sloka" id="49_sloka21"> <a href="49.htm#49_sloka21">21 </a> <br>sa saṃbhāvaya nāgendra mayi sarvaṃ mahāmate<br>na te mayi mano jātu mithyā bhavitum arhati</div>
<div class="sloka" id="49_sloka22"> <a href="49.htm#49_sloka22">22 </a> <br>[v]<br>āstīka parighūrṇāmi hṛdayaṃ me vidīryate<br>diśaś ca na prajānāmi brahmadaṇḍanipīḍitaḥ</div>
<div class="sloka" id="49_sloka23"> <a href="49.htm#49_sloka23">23 </a> <br>[ā]<br>na saṃtāpas tvayā kāryaḥ kathaṃ cit pannagottama<br>dīptadāgneḥ samutpannaṃ nāśayiṣyāmi te bhayam</div>
<div class="sloka" id="49_sloka24"> <a href="49.htm#49_sloka24">24 </a> <br>brahmadaṇḍaṃ mahāghoraṃ kālāgnisamatejasam<br>nāśayiṣyāmi mātratvaṃ bhayaṃ kārṣīḥ kathaṃ cana</div>
<div class="sloka" id="49_sloka25"> <a href="49.htm#49_sloka25">25 </a> <br>[s]<br>tataḥ sa vāsuker ghoram apanīya mano jvaram<br>ādhāya cātmano 'ṅgeṣu jagāma tvarito bhṛśam</div>
<div class="sloka" id="49_sloka26"> <a href="49.htm#49_sloka26">26 </a> <br>janamejayasya taṃ yajñaṃ sarvaiḥ samuditaṃ guṇaiḥ<br>mokṣāya bhujagendrāṇām āstīko dvijasattamaḥ</div>
<div class="sloka" id="49_sloka27"> <a href="49.htm#49_sloka27">27 </a> <br>sa gatvāpaśyad āstīko yajñāyatanam uttamam<br>vṛtaṃ sadasyair bahubhiḥ sūryavahni samaprabhaiḥ</div></body></html>