<html><body><div class="sloka" id="139_sloka1"> <a href="139.htm#139_sloka1">1 </a> <br>[vai]<br>tatra teṣu śayāneṣu hiḍimbo nāma rākṣasaḥ<br>avidūre vanāt tasmāc chāla vṛkṣam upāśritaḥ</div>
<div class="sloka" id="139_sloka2"> <a href="139.htm#139_sloka2">2 </a> <br>krūro mānuṣamāṃsādo mahāvīryo mahābalaḥ<br>virūparūpaḥ piṅgākṣaḥ karālo ghoradarśanaḥ<br>piśitepsuḥ kṣudhārtas tān apaśyata yadṛcchayā</div>
<div class="sloka" id="139_sloka3"> <a href="139.htm#139_sloka3">3 </a> <br>ūrdhvāṅguliḥ sa kaṇḍūyan dhunvan rūkṣāñ śiroruhān<br>jṛmbhamāṇo mahāvakraḥ punaḥ punar avekṣya ca</div>
<div class="sloka" id="139_sloka4"> <a href="139.htm#139_sloka4">4 </a> <br>duṣṭo mānuṣamāṃsādo mahākāyo mahābalaḥ<br>āghrāya mānuṣaṃ gandhaṃ bhaginīm idam abravīt</div>
<div class="sloka" id="139_sloka5"> <a href="139.htm#139_sloka5">5 </a> <br>upapannaś cirasyādya bhakṣo mama manaḥpriyaḥ<br>snehasravān prasravati jihvā paryeti me mukham</div>
<div class="sloka" id="139_sloka6"> <a href="139.htm#139_sloka6">6 </a> <br>aṣṭau daṃṣṭrāḥ sutīkṣṇāgrāś cirasyāpāta duḥsahāḥ<br>deheṣu majjayiṣyāmi snigdheṣu piśiteṣu ca</div>
<div class="sloka" id="139_sloka7"> <a href="139.htm#139_sloka7">7 </a> <br>ākramya mānuṣaṃ kaṇṭham ācchidya dhamanīm api<br>uṣṇaṃ navaṃ prapāsyāmi phenilaṃ rudhiraṃ bahu</div>
<div class="sloka" id="139_sloka8"> <a href="139.htm#139_sloka8">8 </a> <br>gaccha jānīhi ke tv ete śerate vanam āśritāḥ<br>mānuṣo balavān gandho ghrāṇaṃ tarpayatīva me</div>
<div class="sloka" id="139_sloka9"> <a href="139.htm#139_sloka9">9 </a> <br>hatvaitān mānuṣān sarvān ānayasva mamāntikam<br>asmad viṣayasuptebhyo naitebhyo bhayam asti te</div>
<div class="sloka" id="139_sloka10"> <a href="139.htm#139_sloka10">10 </a> <br>eṣāṃ māṃsāni saṃskṛtya mānuṣāṇāṃ yatheṣṭataḥ<br>bhakṣayiṣyāva sahitau kuru tūrṇaṃ vaco mama</div>
<div class="sloka" id="139_sloka11"> <a href="139.htm#139_sloka11">11 </a> <br>bhrātur vacanam ājñāya tvaramāṇeva rākṣasī<br>jagāma tatra yatra sma pāṇḍavā bharatarṣabha</div>
<div class="sloka" id="139_sloka12"> <a href="139.htm#139_sloka12">12 </a> <br>dadarśa tatra gatvā sā pāṇḍavān pṛthayā saha<br>śayānān bhīmasenaṃ ca jāgrataṃ tv aparājitam</div>
<div class="sloka" id="139_sloka13"> <a href="139.htm#139_sloka13">13 </a> <br>dṛṣṭvaiva bhīmasenaṃ sā śālaskandham ivodgatam<br>rākṣasī kāmayām āsa rūpeṇāpratimaṃ bhuvi</div>
<div class="sloka" id="139_sloka14"> <a href="139.htm#139_sloka14">14 </a> <br>ayaṃ śyāmo mahābāhuḥ siṃhaskandho mahādyutiḥ<br>kambugrīvaḥ puṣkarākṣo bhartā yukto bhaven mama</div>
<div class="sloka" id="139_sloka15"> <a href="139.htm#139_sloka15">15 </a> <br>nāhaṃ bhrātṛvaco jātu kuryāṃ krūropasaṃhitam<br>patisneho 'tibalavān na tathā bhrātṛsauhṛdam</div>
<div class="sloka" id="139_sloka16"> <a href="139.htm#139_sloka16">16 </a> <br>muhūrtam iva tṛptiś ca bhaved bhrātur mamaiva ca<br>hatair etair ahatvā tu modiṣye śāśvatiḥ samāḥ</div>
<div class="sloka" id="139_sloka17"> <a href="139.htm#139_sloka17">17 </a> <br>sā kāmarūpiṇī rūpaṃ kṛtvā mānuṣam uttamam<br>upatasthe mahābāhuṃ bhīmasenaṃ śanaiḥ śanaiḥ</div>
<div class="sloka" id="139_sloka18"> <a href="139.htm#139_sloka18">18 </a> <br>vilajjamāneva latā divyābharaṇabhūṣitā<br>smitapūrvam idaṃ vākyaṃ bhīmasenam athābravīt</div>
<div class="sloka" id="139_sloka19"> <a href="139.htm#139_sloka19">19 </a> <br>kutas tvam asi saṃprāptaḥ kaś cāsi puruṣarṣabha<br>ka ime śerate ceha puruṣā devarūpiṇaḥ</div>
<div class="sloka" id="139_sloka20"> <a href="139.htm#139_sloka20">20 </a> <br>keyaṃ ca bṛhatī śyāmā sukumārī tavānagha<br>śete vanam idaṃ prāpya viśvastā svagṛhe yathā</div>
<div class="sloka" id="139_sloka21"> <a href="139.htm#139_sloka21">21 </a> <br>nedaṃ jānāti gahanaṃ vanaṃ rākṣasasevitam<br>vasati hy atra pāpātmā hiḍimbo nāma rākṣasaḥ</div>
<div class="sloka" id="139_sloka22"> <a href="139.htm#139_sloka22">22 </a> <br>tenāhaṃ preṣitā bhrātrā duṣṭabhāvena rakṣasā<br>bibhakṣayiṣatā māṃsaṃ yusmākam amaropama</div>
<div class="sloka" id="139_sloka23"> <a href="139.htm#139_sloka23">23 </a> <br>sāhaṃ tvām abhisaṃprekṣya devagarbhasamaprabham<br>nānyaṃ bhartāram icchāmi satyam etad bravīmi te</div>
<div class="sloka" id="139_sloka24"> <a href="139.htm#139_sloka24">24 </a> <br>etad vijñāya dharmajña yuktaṃ mayi samācara<br>kāmopahata cittāṅgīṃ bhajamānāṃ bhajasva mām</div>
<div class="sloka" id="139_sloka25"> <a href="139.htm#139_sloka25">25 </a> <br>trāsye 'haṃ tvāṃ mahābāho rākṣasāt puruṣādakāt<br>vatsyāvo giridurgeṣu bhartā bhava mamānagha</div>
<div class="sloka" id="139_sloka26"> <a href="139.htm#139_sloka26">26 </a> <br>antarikṣacarā hy asmi kāmato vicarāmi ca<br>atulām āpnuhi prītiṃ tatra tatra mayā saha</div>
<div class="sloka" id="139_sloka27"> <a href="139.htm#139_sloka27">27 </a> <br>[bhm]<br>mātaraṃ bhrātaraṃ jyeṣṭhaṃ kaniṣṭhān aparān imān<br>parityajeta ko nv adya prabhavann iva rākṣasi</div>
<div class="sloka" id="139_sloka28"> <a href="139.htm#139_sloka28">28 </a> <br>ko hi suptān imān bhrātṝn dattvā rākṣasa bhojanam<br>mātaraṃ ca naro gacchet kāmārta iva madvidhaḥ</div>
<div class="sloka" id="139_sloka29"> <a href="139.htm#139_sloka29">29 </a> <br>[rāks]<br>yat te priyaṃ tat kariṣye sarvān etān prabodhaya<br>mokṣayiṣyāmi vaḥ kāmaṃ rākṣasāt puruṣādakāt</div>
<div class="sloka" id="139_sloka30"> <a href="139.htm#139_sloka30">30 </a> <br>[bhm]<br>sukhasuptān vane bhrātṝn mātaraṃ caiva rākṣasi<br>na bhayād bodhayiṣyāmi bhrātus tava durātmanaḥ</div>
<div class="sloka" id="139_sloka31"> <a href="139.htm#139_sloka31">31 </a> <br>na hi me rākṣasā bhīru soḍhuṃ śaktāḥ parākramam<br>na manuṣyā na gandharvā na yakṣāś cārulocane</div></body></html>