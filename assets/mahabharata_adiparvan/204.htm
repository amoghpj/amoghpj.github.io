<html><body><div class="sloka" id="204_sloka1"> <a href="204.htm#204_sloka1">1 </a> <br>[nārada]<br>jitvā tu pṛthivīṃ daityau niḥsapatnau gatavyathau<br>kṛtvā trailokyam avyagraṃ kṛtakṛtyau babhūvatuḥ</div>
<div class="sloka" id="204_sloka2"> <a href="204.htm#204_sloka2">2 </a> <br>devagandharvayakṣāṇāṃ nāgapārthiva rakṣasām<br>ādāya sarvaratnāni parāṃ tuṣṭim upāgatau</div>
<div class="sloka" id="204_sloka3"> <a href="204.htm#204_sloka3">3 </a> <br>yadā na pratiṣeddhāras tayoḥ santīha ke cana<br>nirudyogau tadā bhūtvā vijahrāte 'marāv iva</div>
<div class="sloka" id="204_sloka4"> <a href="204.htm#204_sloka4">4 </a> <br>strībhir mālyaiś ca gandhaiś ca bhakṣair bhojyaiś ca puṣkalaiḥ<br>pānaiś ca vividhair hṛdyaiḥ parāṃ prītim avāpatuḥ</div>
<div class="sloka" id="204_sloka5"> <a href="204.htm#204_sloka5">5 </a> <br>antaḥpure vanodyāne parvatopavaneṣu ca<br>yathepsiteṣu deśeṣu vijahrāte 'marāv iva</div>
<div class="sloka" id="204_sloka6"> <a href="204.htm#204_sloka6">6 </a> <br>tataḥ kadā cid vindhyasya pṛṣṭhe samaśilātale<br>puṣpitāgreṣu śāleṣu vihāram abhijagmatuḥ</div>
<div class="sloka" id="204_sloka7"> <a href="204.htm#204_sloka7">7 </a> <br>divyeṣu sarvakāmeṣu samānīteṣu tatra tau<br>varāsaneṣu saṃhṛṣṭau saha strībhir niṣedatuḥ</div>
<div class="sloka" id="204_sloka8"> <a href="204.htm#204_sloka8">8 </a> <br>tato vāditranṛttābhyām upātiṣṭhanta tau striyaḥ<br>gītaiś ca stutisaṃyuktaiḥ prītyartham upajagmire</div>
<div class="sloka" id="204_sloka9"> <a href="204.htm#204_sloka9">9 </a> <br>tatas tilottamā tatra vane puṣpāṇi cinvatī<br>veṣam ākṣiptam ādhāya raktenaikena vāsasā</div>
<div class="sloka" id="204_sloka10"> <a href="204.htm#204_sloka10">10 </a> <br>nadītīreṣu jātān sā karṇikārān vicinvatī<br>śanair jagāma taṃ deśaṃ yatrāstāṃ tau mahāsurau</div>
<div class="sloka" id="204_sloka11"> <a href="204.htm#204_sloka11">11 </a> <br>tau tu pītvā varaṃ pānaṃ madaraktānta locanau<br>dṛṣṭvaiva tāṃ varārohāṃ vyathitau saṃbahūvatuḥ</div>
<div class="sloka" id="204_sloka12"> <a href="204.htm#204_sloka12">12 </a> <br>tāv utpatyāsanaṃ hitvā jagmatur yatra sā sthitā<br>ubhau ca kāmasaṃmattāv ubhau prārthayataś ca tām</div>
<div class="sloka" id="204_sloka13"> <a href="204.htm#204_sloka13">13 </a> <br>dakṣiṇe tāṃ kare subhrūṃ sundo jagrāha pāṇinā<br>upasundo 'pi jagrāha vāme pāṇau tilottamām</div>
<div class="sloka" id="204_sloka14"> <a href="204.htm#204_sloka14">14 </a> <br>varapradāna mattau tāv aurasena balena ca<br>dhanaratnamadābhyāṃ ca surā pānamadena ca</div>
<div class="sloka" id="204_sloka15"> <a href="204.htm#204_sloka15">15 </a> <br>sarvair etair madair mattāv anyonyaṃ bhrukuṭī kṛtau<br>madakāmasamāviṣṭau parasparam athocatuḥ</div>
<div class="sloka" id="204_sloka16"> <a href="204.htm#204_sloka16">16 </a> <br>mama bhāryā tava gurur iti sundo 'bhyabhāṣata<br>mama bhāryā tava vadhūr upasundo 'bhyabhāṣata</div>
<div class="sloka" id="204_sloka17"> <a href="204.htm#204_sloka17">17 </a> <br>naiṣā tava mamaiṣeti tatra tau manyur āviśat<br>tasyā hetor gade bhīme tāv ubhāv apy agṛhṇatām</div>
<div class="sloka" id="204_sloka18"> <a href="204.htm#204_sloka18">18 </a> <br>tau pragṛhya gade bhīme tasyāḥ kāmena mohitau<br>ahaṃ pūrvam ahaṃ pūrvam ity anyonyaṃ nijaghnatuḥ</div>
<div class="sloka" id="204_sloka19"> <a href="204.htm#204_sloka19">19 </a> <br>tau gadābhihatau bhīmau petatur dharaṇītale<br>rudhireṇāvaliptāṅgau dvāv ivārkau nabhaś cyutau</div>
<div class="sloka" id="204_sloka20"> <a href="204.htm#204_sloka20">20 </a> <br>tatas tā vidrutā nāryaḥ sa ca daitya gaṇas tadā<br>pātālam agamat sarvo viṣādabhayakampitaḥ</div>
<div class="sloka" id="204_sloka21"> <a href="204.htm#204_sloka21">21 </a> <br>tataḥ pitāmahas tatra saha devair maharṣibhiḥ<br>ājagāma viśuddhātmā pūjayiṣyaṃs tilottamām</div>
<div class="sloka" id="204_sloka22"> <a href="204.htm#204_sloka22">22 </a> <br>vareṇa chanditā sā tu brahmaṇā prītim eva ha<br>varayām āsa tatraināṃ prītaḥ prāha pitāmahaḥ</div>
<div class="sloka" id="204_sloka23"> <a href="204.htm#204_sloka23">23 </a> <br>ādityacaritāṁl lokān vicariṣyasi bhāmini<br>tejasā ca sudṛṣṭāṃ tvāṃ na kariṣyati kaś cana</div>
<div class="sloka" id="204_sloka24"> <a href="204.htm#204_sloka24">24 </a> <br>evaṃ tasyai varaṃ dattvā sarvalokapitāmahaḥ<br>indre trailokyam ādhāya brahmalokaṃ gataḥ prabhuḥ</div>
<div class="sloka" id="204_sloka25"> <a href="204.htm#204_sloka25">25 </a> <br>evaṃ tau sahitau bhūtvā sarvārtheṣv ekaniścayau<br>tilottamārthe saṃkruddhāv anyonyam abhijaghnatuḥ</div>
<div class="sloka" id="204_sloka26"> <a href="204.htm#204_sloka26">26 </a> <br>tasmād bravīmi vaḥ snehāt sarvān bharatasattamān<br>yathā vo nātra bhedaḥ syāt sarveṣāṃ draupadī kṛte<br>tathā kuruta bhadraṃ vo mama cet priyam icchatha</div>
<div class="sloka" id="204_sloka27"> <a href="204.htm#204_sloka27">27 </a> <br>[vai]<br>evam uktā mahātmāno nāradena maharṣiṇā<br>samayaṃ cakrire rājaṃs te 'nyonyena samāgatāḥ<br>samakṣaṃ tasya devarṣer nāradasyāmitaujasaḥ</div>
<div class="sloka" id="204_sloka28"> <a href="204.htm#204_sloka28">28 </a> <br>draupadyā naḥ sahāsīnam anyo 'nyaṃ yo 'bhidarśayet<br>sa no dvādaśa varṣāṇi brahma cārī vane vaset</div>
<div class="sloka" id="204_sloka29"> <a href="204.htm#204_sloka29">29 </a> <br>kṛte tu samaye tasmin pāṇḍavair dharmacāribhiḥ<br>nārado 'py agamat prīta iṣṭaṃ deśaṃ mahāmuniḥ</div></body></html>