<html><body><div class="sloka" id="73_sloka1"> <a href="73.htm#73_sloka1">1 </a> <br>[v]<br>kṛtavidye kace prāpte hṛṣṭarūpā divaukasaḥ<br>kacād adhītya tāṃ vidyāṃ kṛtārthā bharatarṣabha</div>
<div class="sloka" id="73_sloka2"> <a href="73.htm#73_sloka2">2 </a> <br>sarva eva samāgamya śatakratum athābruvan<br>kālas te vikramasyādya jahi śatrūn puraṃdara</div>
<div class="sloka" id="73_sloka3"> <a href="73.htm#73_sloka3">3 </a> <br>evam uktas tu sahitais tridaśair maghavāṃs tadā<br>tathety uktvopacakrāma so 'paśyata vane striyaḥ</div>
<div class="sloka" id="73_sloka4"> <a href="73.htm#73_sloka4">4 </a> <br>krīḍantīnāṃ tu kanyānāṃ vane caitrarathopame<br>vāyubhūtaḥ sa vastrāṇi sarvāṇy eva vyamiśrayat</div>
<div class="sloka" id="73_sloka5"> <a href="73.htm#73_sloka5">5 </a> <br>tato jalāt samuttīrya kanyās tāḥ sahitās tadā<br>vastrāṇi jagṛhus tāni yathāsannāny anekaśaḥ</div>
<div class="sloka" id="73_sloka6"> <a href="73.htm#73_sloka6">6 </a> <br>tatra vāso deva yānyāḥ śarmiṣṭhā jagṛhe tadā<br>vyatimiśram ajānantī duhitā vṛṣaparvaṇaḥ</div>
<div class="sloka" id="73_sloka7"> <a href="73.htm#73_sloka7">7 </a> <br>tatas tayor mithas tatra virodhaḥ samajāyata<br>deva yānyāś ca rājendra śarmiṣṭhāyāś ca tat kṛte</div>
<div class="sloka" id="73_sloka8"> <a href="73.htm#73_sloka8">8 </a> <br>[dev]<br>kasmād gṛhṇāsi me vastraṃ śiṣyā bhūtvā mamāsuri<br>samudācāra hīnāyā na te śreyo bhaviṣyati</div>
<div class="sloka" id="73_sloka9"> <a href="73.htm#73_sloka9">9 </a> <br>[ṣar]<br>āsīnaṃ ca śayānaṃ ca pitā te pitaraṃ mama<br>stauti vandati cābhīkṣṇaṃ nīcaiḥ sthitvā vinītavat</div>
<div class="sloka" id="73_sloka10"> <a href="73.htm#73_sloka10">10 </a> <br>yācatas tvaṃ hi duhitā stuvataḥ pratigṛhṇataḥ<br>sutāhaṃ stūyamānasya dadato 'pratigṛhṇataḥ</div>
<div class="sloka" id="73_sloka11"> <a href="73.htm#73_sloka11">11 </a> <br>anāyudhā sāyudhāyā riktā kṣubhyasi bhikṣuki<br>lapsyase pratiyoddhāraṃ na hi tvāṃ gaṇayāmy aham</div>
<div class="sloka" id="73_sloka12"> <a href="73.htm#73_sloka12">12 </a> <br>[v]<br>samucchrayaṃ deva yānīṃ gatāṃ saktāṃ ca vāsasi<br>śarmiṣṭhā prākṣipat kūpe tataḥ svapuram āvrajat</div>
<div class="sloka" id="73_sloka13"> <a href="73.htm#73_sloka13">13 </a> <br>hateyam iti vijñāya śarmiṣṭhā pāpaniścayā<br>anavekṣya yayau veśma krodhavegaparāyaṇāḥ</div>
<div class="sloka" id="73_sloka14"> <a href="73.htm#73_sloka14">14 </a> <br>atha taṃ deśam abhyāgād yayātir nahuṣātmajaḥ<br>śrāntayugyaḥ śrāntahayo mṛgalipsuḥ pipāsitaḥ</div>
<div class="sloka" id="73_sloka15"> <a href="73.htm#73_sloka15">15 </a> <br>sa nāhuṣaḥ prekṣamāṇa udapānaṃ gatodakam<br>dadarśa kanyāṃ tāṃ tatra dīptām agniśikhām iva</div>
<div class="sloka" id="73_sloka16"> <a href="73.htm#73_sloka16">16 </a> <br>tām apṛcchat sa dṛṣṭvaiva kanyām amara varṇinīm<br>sāntvayitvā nṛpaśreṣṭhaḥ sāmnā paramavalgunā</div>
<div class="sloka" id="73_sloka17"> <a href="73.htm#73_sloka17">17 </a> <br>kā tvaṃ tāmranakhī śyāmā sumṛṣṭamaṇikuṇḍalā<br>dīrghaṃ dhyāyasi cātyarthaṃ kasmāc chvasiṣi cāturā</div>
<div class="sloka" id="73_sloka18"> <a href="73.htm#73_sloka18">18 </a> <br>kathaṃ ca patitāsy asmin kūpe vīrut tṛṇāvṛte<br>duhitā caiva kasya tvaṃ vada sarvaṃ sumadhyame</div>
<div class="sloka" id="73_sloka19"> <a href="73.htm#73_sloka19">19 </a> <br>[dev]<br>yo 'sau devair hatān daityān utthāpayati vidyayā<br>tasya śukrasya kanyāhaṃ sa māṃ nūnaṃ na budhyate</div>
<div class="sloka" id="73_sloka20"> <a href="73.htm#73_sloka20">20 </a> <br>eṣa me dakṣiṇo rājan pāṇis tāmranakhāṅguliḥ<br>samuddhara gṛhītvā māṃ kulīnas tvaṃ hi me mataḥ</div>
<div class="sloka" id="73_sloka21"> <a href="73.htm#73_sloka21">21 </a> <br>jānāmi hi tvāṃ saṃśāntaṃ vīryavantaṃ yaśasvinam<br>tasmān māṃ patitām asmāt kūpād uddhartum arhasi</div>
<div class="sloka" id="73_sloka22"> <a href="73.htm#73_sloka22">22 </a> <br>[v]<br>tām atha brāhmaṇīṃ strīṃ ca vijñāya nahuṣātmajaḥ<br>gṛhītvā dakṣiṇe pāṇāv ujjahāra tato 'vaṭāt</div>
<div class="sloka" id="73_sloka23"> <a href="73.htm#73_sloka23">23 </a> <br>uddhṛtya caināṃ tarasā tasmāt kūpān narādhipaḥ<br>āmantrayitvā suśroṇīṃ yayātiḥ svapuraṃ yayau</div>
<div class="sloka" id="73_sloka24"> <a href="73.htm#73_sloka24">24 </a> <br>[dev]<br>tvaritaṃ ghūrṇike gaccha sarvam ācakṣva me pituḥ<br>nedānīṃ hi pravekyāmi nagaraṃ vṛṣaparvaṇaḥ</div>
<div class="sloka" id="73_sloka25"> <a href="73.htm#73_sloka25">25 </a> <br>[v]<br>sā tu vai tvaritaṃ gatvā ghūrṇikāsuramandiram<br>dṛṣṭvā kāvyam uvācedaṃ saṃbhramāviṣṭacetanā</div>
<div class="sloka" id="73_sloka26"> <a href="73.htm#73_sloka26">26 </a> <br>ācakṣe te mahāprājña deva yānī vane hatā<br>śarmiṣṭhayā mahābhāga duhitrā vṛṣaparvaṇaḥ</div>
<div class="sloka" id="73_sloka27"> <a href="73.htm#73_sloka27">27 </a> <br>śrutvā duhitaraṃ kāvyas tatra śarmiṣṭhayā hatām<br>tvarayā niryayau duḥkhān mārgamāṇaḥ sutāṃ vane</div>
<div class="sloka" id="73_sloka28"> <a href="73.htm#73_sloka28">28 </a> <br>dṛṣṭvā duhitaraṃ kāvyo deva yānīṃ tato vane<br>bāhubhyāṃ saṃpariṣvajya duḥkhito vākyam abravīt</div>
<div class="sloka" id="73_sloka29"> <a href="73.htm#73_sloka29">29 </a> <br>ātmadoṣair niyacchanti sarve duḥkhasukhe janāḥ<br>manye duścaritaṃ te 'sti yasyeyaṃ niṣkṛtiḥ kṛtā</div>
<div class="sloka" id="73_sloka30"> <a href="73.htm#73_sloka30">30 </a> <br>[dev]<br>niṣkṛtir me 'stu vā māstu śṛṇuṣvāvahito mama<br>śarmiṣṭhayā yad uktāsmi duhitrā vṛṣaparvaṇaḥ<br>satyaṃ kilaitat sā prāha daityānām asi gāyanaḥ</div>
<div class="sloka" id="73_sloka31"> <a href="73.htm#73_sloka31">31 </a> <br>evaṃ hi me kathayati śarmiṣṭhā vārṣaparvaṇī<br>vacanaṃ tīkṣṇaparuṣaṃ krodharaktekṣaṇā bhṛśam</div>
<div class="sloka" id="73_sloka32"> <a href="73.htm#73_sloka32">32 </a> <br>stuvato duhitā hi tvaṃ yācataḥ pratigṛhṇataḥ<br>sutāhaṃ stūyamānasya dadato 'pratigṛhṇataḥ</div>
<div class="sloka" id="73_sloka33"> <a href="73.htm#73_sloka33">33 </a> <br>iti mām āha śarmiṣṭhā duhitā vṛṣaparvaṇaḥ<br>krodhasaṃraktanayanā darpapūrṇā punaḥ punaḥ</div>
<div class="sloka" id="73_sloka34"> <a href="73.htm#73_sloka34">34 </a> <br>yady ahaṃ stuvatas tāta duhitā pratigṛhṇataḥ<br>prasādayiṣye śarmiṣṭhām ity uktā hi sakhī mayā</div>
<div class="sloka" id="73_sloka35"> <a href="73.htm#73_sloka35">35 </a> <br>[ṣukra]<br>stuvato duhitā na tvaṃ bhadre na pratigṛhṇataḥ<br>astotuḥ stuyamānasya duhitā deva yāny asi</div></body></html>