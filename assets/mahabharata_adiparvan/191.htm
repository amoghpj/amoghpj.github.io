<html><body><div class="sloka" id="191_sloka1"> <a href="191.htm#191_sloka1">1 </a> <br>[vai]<br>pāṇḍavaiḥ saha saṃyogaṃ gatasya drupadasya tu<br>na babhūva bhayaṃ kiṃ cid devebhyo 'pi kathaṃ cana</div>
<div class="sloka" id="191_sloka2"> <a href="191.htm#191_sloka2">2 </a> <br>kuntīm āsādya tā nāryo drupadasya mahātmanaḥ<br>nāma saṃkīrtayantyas tāḥ pādau jagmuḥ svamūrdhabhiḥ</div>
<div class="sloka" id="191_sloka3"> <a href="191.htm#191_sloka3">3 </a> <br>kṛṣṇā ca kṣaumasaṃvītā kṛtakautuka maṅgalā<br>kṛtābhivādanā śvaśrvās tasthau prahvā kṛtāñjaliḥ</div>
<div class="sloka" id="191_sloka4"> <a href="191.htm#191_sloka4">4 </a> <br>rūpalakṣaṇasaṃpannāṃ śīlācāra samanvitām<br>draupadīm avadat premṇā pṛthāśīr vacanaṃ snuṣām</div>
<div class="sloka" id="191_sloka5"> <a href="191.htm#191_sloka5">5 </a> <br>yathendrāṇī harihaye svāhā caiva vibhāvasau<br>rohiṇī ca yathā some damayantī yathā nale</div>
<div class="sloka" id="191_sloka6"> <a href="191.htm#191_sloka6">6 </a> <br>yathā vaiśravaṇe bhadrā vasiṣṭhe cāpy arundhatī<br>yathā nārāyaṇe lakṣmīs tathā tvaṃ bhava bhartṛṣu</div>
<div class="sloka" id="191_sloka7"> <a href="191.htm#191_sloka7">7 </a> <br>jīvasūr vīrasūr bhadre bahu saukhya samanvitā<br>subhagā bhogasaṃpannā yajñapatnī svanuvratā</div>
<div class="sloka" id="191_sloka8"> <a href="191.htm#191_sloka8">8 </a> <br>atithīn āgatān sādhūn bālān vṛddhān gurūṃs tathā<br>pūjayantyā yathānyāyaṃ śaśvad gacchantu te samāḥ</div>
<div class="sloka" id="191_sloka9"> <a href="191.htm#191_sloka9">9 </a> <br>kurujāṅgala mukhyeṣu rāṣṭreṣu nagareṣu ca<br>anu tvam abhiṣicyasva nṛpatiṃ dharmavatsalam</div>
<div class="sloka" id="191_sloka10"> <a href="191.htm#191_sloka10">10 </a> <br>patibhir nirjitām urvīṃ vikrameṇa mahābalaiḥ<br>kuru brāhmaṇasāt sarvām aśvamedhe mahākratau</div>
<div class="sloka" id="191_sloka11"> <a href="191.htm#191_sloka11">11 </a> <br>pṛthivyāṃ yāni ratnāni guṇavanti gunānvite<br>tāny āpnuhi tvaṃ kalyāṇi sukhinī śaradāṃ śatam</div>
<div class="sloka" id="191_sloka12"> <a href="191.htm#191_sloka12">12 </a> <br>yathā ca tvābhinandāmi vadhv adya kṣaumasaṃvṛtām<br>tathā bhūyo 'bhinandiṣye sūtaputrāṃ guṇānvitām</div>
<div class="sloka" id="191_sloka13"> <a href="191.htm#191_sloka13">13 </a> <br>tatas tu kṛtadārebhyaḥ pāṇḍubhyaḥ prāhiṇod dhariḥ<br>muktā vaiḍūrya citrāṇi haimāny ābharaṇāni ca</div>
<div class="sloka" id="191_sloka14"> <a href="191.htm#191_sloka14">14 </a> <br>vāsāṃsi ca mahārhāṇi nānādeśyāni mādhavaḥ<br>kambalājina ratnāni sparśavanti śubhāni ca</div>
<div class="sloka" id="191_sloka15"> <a href="191.htm#191_sloka15">15 </a> <br>śayanāsanayānāni vividhāni mahānti ca<br>vaiḍūrya vajracitrāṇi śataśo bhājanāni ca</div>
<div class="sloka" id="191_sloka16"> <a href="191.htm#191_sloka16">16 </a> <br>rūpayauvana dākṣiṇyair upetāś ca svalaṃkṛtāḥ<br>preṣyāḥ saṃpradadau kṛṣṇo nānādeśyāḥ sahasraśaḥ</div>
<div class="sloka" id="191_sloka17"> <a href="191.htm#191_sloka17">17 </a> <br>gajān vinītān bhadrāṃś ca sadaśvāṃś ca svalaṃkṛtān<br>rathāṃś ca dāntān sauvarṇaiḥ śubhaiḥ paṭṭair alaṃkṛtān</div>
<div class="sloka" id="191_sloka18"> <a href="191.htm#191_sloka18">18 </a> <br>koṭiśaś ca suvarṇaṃ sa teṣām akṛtakaṃ tathā<br>vītī kṛtam ameyātmā prāhiṇon madhusūdanaḥ</div></body></html>