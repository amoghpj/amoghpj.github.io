<html><body><div class="sloka" id="184_sloka1"> <a href="184.htm#184_sloka1">1 </a> <br>[vai]<br>dhṛṣṭadyumnas tu pāñcālyaḥ pṛṣṭhataḥ kurunandanau<br>anvagacchat tadā yāntau bhārgavasya niveśanam</div>
<div class="sloka" id="184_sloka2"> <a href="184.htm#184_sloka2">2 </a> <br>so 'jñāyamānaḥ puruṣān avadhāya samantataḥ<br>svayam ārān niviṣṭo 'bhūd bhārgavasya niveśane</div>
<div class="sloka" id="184_sloka3"> <a href="184.htm#184_sloka3">3 </a> <br>sāye 'tha bhīmas tu ripupramāthī; jiṣṇur yamau cāpi mahānubhāvau<br>bhaikṣaṃ caritvā tu yudhiṣṭhirāya; nivedayāṃ cakrur adīnasattvāḥ</div>
<div class="sloka" id="184_sloka4"> <a href="184.htm#184_sloka4">4 </a> <br>tatas tu kuntī drupadātmajāṃ; tām uvāca kāle vacanaṃ vadānyā<br>ato 'gram ādāya kuruṣva bhadre; baliṃ ca viprāya ca dehi bhikṣām</div>
<div class="sloka" id="184_sloka5"> <a href="184.htm#184_sloka5">5 </a> <br>ye cānnam icchanti dadasva tebhyaḥ; pariśritā ye parito manuṣyāḥ<br>tataś ca śeṣaṃ pravibhajya śīghram; ardhaṃ caturṇāṃ mama cātmanaś ca</div>
<div class="sloka" id="184_sloka6"> <a href="184.htm#184_sloka6">6 </a> <br>ardhaṃ ca bhīmāya dadāhi bhadre; ya eṣa mattarṣabha tulyarūpaḥ<br>śyāmo yuvā saṃhananopapanna; eṣo hi vīro bahubhuk sadaiva</div>
<div class="sloka" id="184_sloka7"> <a href="184.htm#184_sloka7">7 </a> <br>sā hṛṣṭarūpaiva tu rājaputrī; tasyā vacaḥ sādhv aviśaṅkamānā<br>yathāvad uktaṃ pracakāra sādhvī; te cāpi sarve 'bhyavajahrur annam</div>
<div class="sloka" id="184_sloka8"> <a href="184.htm#184_sloka8">8 </a> <br>kuśais tu bhūmau śayanaṃ cakāra; mādrī sutaḥ sahadevas tarasvī<br>yathātmīyāny ajināni sarve; saṃstīrya vīrāḥ suṣupur dharaṇyām</div>
<div class="sloka" id="184_sloka9"> <a href="184.htm#184_sloka9">9 </a> <br>agastyaśāstām abhito diśaṃ tu; śirāṃsi teṣāṃ kurusattamānām<br>kuntī purastāt tu babhūva teṣāṃ; kṛṣṇā tiraś caiva babhūva pattaḥ</div>
<div class="sloka" id="184_sloka10"> <a href="184.htm#184_sloka10">10 </a> <br>aśeta bhūmau saha pāṇḍuputraiḥ; pādopadhāneva kṛtā kuśeṣu<br>na tatra duḥkhaṃ ca babhūva tasyā; na cāvamene kurupuṃgavāṃs tān</div>
<div class="sloka" id="184_sloka11"> <a href="184.htm#184_sloka11">11 </a> <br>te tatra śūrāḥ kathayāṃ babhūvuḥ; kathā vicitrāḥ pṛtanādhikārāḥ<br>astrāṇi divyāni rathāṃś ca nāgān; khaḍgān gadāś cāpi paraśvadhāṃś ca</div>
<div class="sloka" id="184_sloka12"> <a href="184.htm#184_sloka12">12 </a> <br>teṣāṃ kathās tāḥ parikīrtyamānāḥ; pāñcālarājasya sutas tadānīm<br>śuśrāva kṛṣṇāṃ ca tathā niṣaṇṇāṃ; te cāpi sarve dadṛśur manuṣyāḥ</div>
<div class="sloka" id="184_sloka13"> <a href="184.htm#184_sloka13">13 </a> <br>dhṛṣṭadyumno rājaputras tu sarvaṃ; vṛttaṃ teṣāṃ kathitaṃ caiva rātrau<br>sarvaṃ rājñe drupadāyākhilena; nivedayiṣyaṃs tvarito jagāma</div>
<div class="sloka" id="184_sloka14"> <a href="184.htm#184_sloka14">14 </a> <br>pāñcālarājas tu viṣaṇṇarūpas; tān pāṇḍavān aprativindamānaḥ<br>dhṛṣṭadyumnaṃ paryapṛcchan mahātmā; kva sā gatā kena nītā ca kṛṣṇā</div>
<div class="sloka" id="184_sloka15"> <a href="184.htm#184_sloka15">15 </a> <br>kac cin na śūdreṇa na hīnajena; vaiśyena vā karadenopapannā<br>kac cit padaṃ mūrdhni na me nidigdhaṃ; kac cin mālā patitā na śmaśāne</div>
<div class="sloka" id="184_sloka16"> <a href="184.htm#184_sloka16">16 </a> <br>kac cit savarṇa pravaro manuṣya; udrikta varko 'py uta veha kac cit<br>kac cin na vāmo mama mūrdhni pādaḥ; kṛṣṇābhimarśena kṛto 'dya putra</div>
<div class="sloka" id="184_sloka17"> <a href="184.htm#184_sloka17">17 </a> <br>kac cic ca yakṣye paramapraprītaḥ; saṃyujya pārthena nararṣabheṇa<br>bravīhi tattvena mahānubhāvaḥ; ko 'sau vijetā duhitur mamādya</div></body></html>