<html><body><div class="sloka" id="13_sloka1"> <a href="13.htm#13_sloka1">1 </a> <br>kimarthaṃ rājaśārdūla sa rājā janamejayaḥ<br>sarpasatreṇa sarpāṇāṃ gato 'ntaṃ tad vadasva me</div>
<div class="sloka" id="13_sloka2"> <a href="13.htm#13_sloka2">2 </a> <br>āstīkaś ca dvijaśreṣṭhaḥ kimarthaṃ japatāṃ varaḥ<br>mokṣayām āsa bhujagān dīptāt tasmād dhutāśanāt</div>
<div class="sloka" id="13_sloka3"> <a href="13.htm#13_sloka3">3 </a> <br>kasya putraḥ sa rājāsīt sarpasatraṃ ya āharat<br>sa ca dvijātipravaraḥ kasya putro vadasva me</div>
<div class="sloka" id="13_sloka4"> <a href="13.htm#13_sloka4">4 </a> <br>[s]<br>mahad ākhyānam āstīkaṃ yatraitat procyate dvija<br>sarvam etad aśeṣeṇa śṛṇu me vadatāṃ vara</div>
<div class="sloka" id="13_sloka5"> <a href="13.htm#13_sloka5">5 </a> <br>[ṣ]<br>śrotum icchāmy aśeṣeṇa kathām etāṃ manoramām<br>āstīkasya purāṇasya brāhmaṇasya yaśasvinaḥ</div>
<div class="sloka" id="13_sloka6"> <a href="13.htm#13_sloka6">6 </a> <br>[s]<br>itihāsam imaṃ vṛddhāḥ purāṇaṃ paricakṣate<br>kṛṣṇadvaipāyana proktaṃ naimiṣāraṇyavāsinaḥ</div>
<div class="sloka" id="13_sloka7"> <a href="13.htm#13_sloka7">7 </a> <br>pūrvaṃ pracoditaḥ sūtaḥ pitā me lomaharṣaṇaḥ<br>śiṣyo vyāsasya medhāvī brāhmaṇair idam uktavān</div>
<div class="sloka" id="13_sloka8"> <a href="13.htm#13_sloka8">8 </a> <br>tasmād aham upaśrutya pravakṣyāmi yathātatham<br>idam āstīkam ākhyānaṃ tubhyaṃ śaunaka pṛcchate</div>
<div class="sloka" id="13_sloka9"> <a href="13.htm#13_sloka9">9 </a> <br>āstīkasya pitā hy āsīt prajāpatisamaḥ prabhuḥ<br>brahma cārī yatāhāras tapasy ugre rataḥ sadā</div>
<div class="sloka" id="13_sloka10"> <a href="13.htm#13_sloka10">10 </a> <br>jaratkārur iti khyāta ūrdhvaretā mahān ṛṣiḥ<br>yāyāvarāṇāṃ dharmajñaḥ pravaraḥ saṃśitavrataḥ</div>
<div class="sloka" id="13_sloka11"> <a href="13.htm#13_sloka11">11 </a> <br>aṭamānaḥ kadā cit sa svān dadarśa pitāmahān<br>lambamānān mahāgarte pādair ūrdhvair adhomukhān</div>
<div class="sloka" id="13_sloka12"> <a href="13.htm#13_sloka12">12 </a> <br>tān abravīt sa dṛṣṭvaiva jaratkāruḥ pitāmahān<br>ke bhavanto 'valambante garte 'smin vā adhomukhāḥ</div>
<div class="sloka" id="13_sloka13"> <a href="13.htm#13_sloka13">13 </a> <br>vīraṇastambake lagnāḥ sarvataḥ paribhakṣite<br>mūṣakena nigūḍhena garte 'smin nityavāsinā</div>
<div class="sloka" id="13_sloka14"> <a href="13.htm#13_sloka14">14 </a> <br>[pitarah]<br>yāyāvarā nāma vayam ṛṣayaḥ saṃśitavratāḥ<br>saṃtānaprakṣayād brahmann adho gacchāma medinīm</div>
<div class="sloka" id="13_sloka15"> <a href="13.htm#13_sloka15">15 </a> <br>asmākaṃ saṃtatis tv eko jaratkārur iti śrutaḥ<br>mandabhāgyo 'lpabhāgyānāṃ tapa eva samāsthitaḥ</div>
<div class="sloka" id="13_sloka16"> <a href="13.htm#13_sloka16">16 </a> <br>na saputrāñ janayituṃ dārān mūḍhaś cikīrṣati<br>tena lambāmahe garte saṃtānaprakṣayād iha</div>
<div class="sloka" id="13_sloka17"> <a href="13.htm#13_sloka17">17 </a> <br>anāthās tena nāthena yathā duṣkṛtinas tathā<br>kas tvaṃ bandhur ivāsmākam anuśocasi sattama</div>
<div class="sloka" id="13_sloka18"> <a href="13.htm#13_sloka18">18 </a> <br>jñātum icchāmahe brahman ko bhavān iha dhiṣṭhitaḥ<br>kimarthaṃ caiva naḥ śocyān anukampitum arhasi</div>
<div class="sloka" id="13_sloka19"> <a href="13.htm#13_sloka19">19 </a> <br>[j]<br>mama pūrve bhavanto vai pitaraḥ sapitāmahāḥ<br>brūta kiṃ karavāṇy adya jaratkārur ahaṃ svayam</div>
<div class="sloka" id="13_sloka20"> <a href="13.htm#13_sloka20">20 </a> <br>[p]<br>yatasva yatnavāṃs tāta saṃtānāya kulasya naḥ<br>ātmano 'rthe 'smadarthe ca dharma ity eva cābhibho</div>
<div class="sloka" id="13_sloka21"> <a href="13.htm#13_sloka21">21 </a> <br>na hi dharmaphalais tāta na tapobhiḥ susaṃcitaiḥ<br>tāṃ gatiṃ prāpnuvantīha putriṇo yāṃ vrajanti ha</div>
<div class="sloka" id="13_sloka22"> <a href="13.htm#13_sloka22">22 </a> <br>tad dāragrahaṇe yatnaṃ saṃtatyāṃ ca manaḥ kuru<br>putrakāsman niyogāt tvam etan naḥ paramaṃ hitam</div>
<div class="sloka" id="13_sloka23"> <a href="13.htm#13_sloka23">23 </a> <br>[j]<br>na dārān vai kariṣyāmi sadā me bhāvitaṃ manaḥ<br>bhavatāṃ tu hitārthāya kariṣye dārasaṃgraham</div>
<div class="sloka" id="13_sloka24"> <a href="13.htm#13_sloka24">24 </a> <br>samayena ca kartāham anena vidhipūrvakam<br>tathā yady upalapsyāmi kariṣye nānyathā tv aham</div>
<div class="sloka" id="13_sloka25"> <a href="13.htm#13_sloka25">25 </a> <br>sanāmnī yā bhavitrī me ditsitā caiva bandhubhiḥ<br>bhaikṣavat tām ahaṃ kanyām upayaṃsye vidhānataḥ</div>
<div class="sloka" id="13_sloka26"> <a href="13.htm#13_sloka26">26 </a> <br>daridrāya hi me bhāryāṃ ko dāsyati viśeṣataḥ<br>pratigrahīṣye bhikṣāṃ tu yadi kaś cit pradāsyati</div>
<div class="sloka" id="13_sloka27"> <a href="13.htm#13_sloka27">27 </a> <br>evaṃ dārakriyā hetoḥ prayatiṣye pitāmahāḥ<br>anena vidhinā śaśvan na kariṣye 'ham anyathā</div>
<div class="sloka" id="13_sloka28"> <a href="13.htm#13_sloka28">28 </a> <br>tatra cotpatsyate jantur bhavatāṃ tāraṇāya vai<br>śāśvataṃ sthānam āsādya modantāṃ pitaro mama</div>
<div class="sloka" id="13_sloka29"> <a href="13.htm#13_sloka29">29 </a> <br>[s]<br>tato niveśāya tadā sa vipraḥ saṃśitavrataḥ<br>mahīṃ cacāra dārārthī na ca dārān avindata</div>
<div class="sloka" id="13_sloka30"> <a href="13.htm#13_sloka30">30 </a> <br>sa kadā cid vanaṃ gatvā vipraḥ pitṛvacaḥ smaran<br>cukrośa kanyā bhikṣārthī tisro vācaḥ śanair iva</div>
<div class="sloka" id="13_sloka31"> <a href="13.htm#13_sloka31">31 </a> <br>taṃ vāsukiḥ pratyagṛhṇād udyamya bhaginīṃ tadā<br>na sa tāṃ pratijagrāha na sanāmnīti cintayan</div>
<div class="sloka" id="13_sloka32"> <a href="13.htm#13_sloka32">32 </a> <br>sanāmnīm udyatāṃ bhāryāṃ gṛhṇīyām iti tasya hi<br>mano niviṣṭam abhavaj jaratkāror mahātmanaḥ</div>
<div class="sloka" id="13_sloka33"> <a href="13.htm#13_sloka33">33 </a> <br>tam uvāca mahāprājño jaratkārur mahātapāḥ<br>kiṃnāmnī bhaginīyaṃ te brūhi satyaṃ bhujaṃgama</div>
<div class="sloka" id="13_sloka34"> <a href="13.htm#13_sloka34">34 </a> <br>[vā]<br>jaratkāro jaratkāruḥ svaseyam anujā mama<br>tvadarthaṃ rakṣitā pūrvaṃ pratīcchemāṃ dvijottama</div>
<div class="sloka" id="13_sloka35"> <a href="13.htm#13_sloka35">35 </a> <br>[s]<br>mātrā hi bhujagāḥ śaptāḥ pūrvaṃ brahma vidāṃ vara<br>janamejayasya vo yajñe dhakṣyaty anilasārathiḥ</div>
<div class="sloka" id="13_sloka36"> <a href="13.htm#13_sloka36">36 </a> <br>tasya śāpasya śānty arthaṃ pradadau pannagottamaḥ<br>svasāram ṛṣaye tasmai suvratāya tapasvine</div>
<div class="sloka" id="13_sloka37"> <a href="13.htm#13_sloka37">37 </a> <br>sa ca tāṃ pratijagrāha vidhidṛṣṭena karmaṇā<br>āstīko nāma putraś ca tasyāṃ jajñe mahātmanaḥ</div>
<div class="sloka" id="13_sloka38"> <a href="13.htm#13_sloka38">38 </a> <br>tapasvī ca mahātmā ca vedavedāṅgapāragaḥ<br>samaḥ sarvasya lokasya pitṛmātṛbhayāpahaḥ</div>
<div class="sloka" id="13_sloka39"> <a href="13.htm#13_sloka39">39 </a> <br>atha kālasya mahataḥ pāṇḍaveyo narādhipaḥ<br>ājahāra mahāyajñaṃ sarpasatram iti śrutiḥ</div>
<div class="sloka" id="13_sloka40"> <a href="13.htm#13_sloka40">40 </a> <br>tasmin pravṛtte satre tu sarpāṇām antakāya vai<br>mocayām āsa taṃ śāpam āstīkaḥ sumahāyaśāḥ</div>
<div class="sloka" id="13_sloka41"> <a href="13.htm#13_sloka41">41 </a> <br>nāgāṃś ca mātulāṃś caiva tathā cānyān sa bāndhavān<br>pitṝṃś ca tārayām āsa saṃtatyā tapasā tathā<br>vrataiś ca vividhair brahma svādhyāyaiś cānṛṇo 'bhavat</div>
<div class="sloka" id="13_sloka42"> <a href="13.htm#13_sloka42">42 </a> <br>devāṃś ca tarpayām āsa yajñair vividhadakṣiṇaiḥ<br>ṛṣīṃś ca brahmacaryeṇa saṃtatyā ca pitāmahān</div>
<div class="sloka" id="13_sloka43"> <a href="13.htm#13_sloka43">43 </a> <br>apahṛtya guruṃ bhāraṃ pitṝṇāṃ saṃśitavrataḥ<br>jaratkārur gataḥ svargaṃ sahitaḥ svaiḥ pitāmahaiḥ</div>
<div class="sloka" id="13_sloka44"> <a href="13.htm#13_sloka44">44 </a> <br>āstīkaṃ ca sutaṃ prāpya dharmaṃ cānuttamaṃ muniḥ<br>jaratkāruḥ sumahatā kālena svargam īyivān</div></body></html>