<html><body><div class="sloka" id="13_sloka1"> <a href="13.htm#13_sloka1">1 </a> <br>kimarthaṃ rājaśārdūla sa rājā janamejayaḥ<br>sarpasatreṇa sarpāṇāṃ gato 'ntaṃ tad vadasva me<br>किमर्थं राजशार्दूल स राजा जनमेजयः <br>सर्पसत्रेण सर्पाणां गतो 'न्तं तद् वदस्व मे </div>
<div class="sloka" id="13_sloka2"> <a href="13.htm#13_sloka2">2 </a> <br>āstīkaś ca dvijaśreṣṭhaḥ kimarthaṃ japatāṃ varaḥ<br>mokṣayām āsa bhujagān dīptāt tasmād dhutāśanāt<br>आस्तीकश् च द्विजश्रेष्ठः किमर्थं जपतां वरः <br>मोक्षयाम् आस भुजगान् दीप्तात् तस्माद् धुताशनात् </div>
<div class="sloka" id="13_sloka3"> <a href="13.htm#13_sloka3">3 </a> <br>kasya putraḥ sa rājāsīt sarpasatraṃ ya āharat<br>sa ca dvijātipravaraḥ kasya putro vadasva me<br>कस्य पुत्रः स राजासीत् सर्पसत्रं य आहरत् <br>स च द्विजातिप्रवरः कस्य पुत्रो वदस्व मे </div>
<div class="sloka" id="13_sloka4"> <a href="13.htm#13_sloka4">4 </a> <br>[s]<br>mahad ākhyānam āstīkaṃ yatraitat procyate dvija<br>sarvam etad aśeṣeṇa śṛṇu me vadatāṃ vara<br>[स्] <br>महद् आख्यानम् आस्तीकं यत्रैतत् प्रोच्यते द्विज <br>सर्वम् एतद् अशेषेण शृणु मे वदतां वर </div>
<div class="sloka" id="13_sloka5"> <a href="13.htm#13_sloka5">5 </a> <br>[ṣ]<br>śrotum icchāmy aśeṣeṇa kathām etāṃ manoramām<br>āstīkasya purāṇasya brāhmaṇasya yaśasvinaḥ<br>[ष्] <br>श्रोतुम् इच्छाम्य् अशेषेण कथाम् एतां मनोरमाम् <br>आस्तीकस्य पुराणस्य ब्राह्मणस्य यशस्विनः </div>
<div class="sloka" id="13_sloka6"> <a href="13.htm#13_sloka6">6 </a> <br>[s]<br>itihāsam imaṃ vṛddhāḥ purāṇaṃ paricakṣate<br>kṛṣṇadvaipāyana proktaṃ naimiṣāraṇyavāsinaḥ<br>[स्] <br>इतिहासम् इमं वृद्धाः पुराणं परिचक्षते <br>कृष्णद्वैपायन प्रोक्तं नैमिषारण्यवासिनः </div>
<div class="sloka" id="13_sloka7"> <a href="13.htm#13_sloka7">7 </a> <br>pūrvaṃ pracoditaḥ sūtaḥ pitā me lomaharṣaṇaḥ<br>śiṣyo vyāsasya medhāvī brāhmaṇair idam uktavān<br>पूर्वं प्रचोदितः सूतः पिता मे लोमहर्षणः <br>शिष्यो व्यासस्य मेधावी ब्राह्मणैर् इदम् उक्तवान् </div>
<div class="sloka" id="13_sloka8"> <a href="13.htm#13_sloka8">8 </a> <br>tasmād aham upaśrutya pravakṣyāmi yathātatham<br>idam āstīkam ākhyānaṃ tubhyaṃ śaunaka pṛcchate<br>तस्माद् अहम् उपश्रुत्य प्रवक्ष्यामि यथातथम् <br>इदम् आस्तीकम् आख्यानं तुभ्यं शुनक पृच्छते </div>
<div class="sloka" id="13_sloka9"> <a href="13.htm#13_sloka9">9 </a> <br>āstīkasya pitā hy āsīt prajāpatisamaḥ prabhuḥ<br>brahma cārī yatāhāras tapasy ugre rataḥ sadā<br>आस्तीकस्य पिता ह्य् आसीत् प्रजापतिसमः प्रभुः <br>ब्रह्म चारी यताहारस् तपस्य् उग्रे रतः सदा </div>
<div class="sloka" id="13_sloka10"> <a href="13.htm#13_sloka10">10 </a> <br>jaratkārur iti khyāta ūrdhvaretā mahān ṛṣiḥ<br>yāyāvarāṇāṃ dharmajñaḥ pravaraḥ saṃśitavrataḥ<br>जरत्कारुर् इति ख्यात ऊर्ध्वरेता महान् ऋषिः <br>यायावराणां धर्मज्ञः प्रवरः संशितव्रतः </div>
<div class="sloka" id="13_sloka11"> <a href="13.htm#13_sloka11">11 </a> <br>aṭamānaḥ kadā cit sa svān dadarśa pitāmahān<br>lambamānān mahāgarte pādair ūrdhvair adhomukhān<br>अटमानः कदा चित् स स्वान् ददर्श पितामहान् <br>लम्बमानान् महागर्ते पादैर् ऊर्ध्वैर् अधोमुखान् </div>
<div class="sloka" id="13_sloka12"> <a href="13.htm#13_sloka12">12 </a> <br>tān abravīt sa dṛṣṭvaiva jaratkāruḥ pitāmahān<br>ke bhavanto 'valambante garte 'smin vā adhomukhāḥ<br>तान् अब्रवीत् स दृष्ट्वैव जरत्कारुः पितामहान् <br>के भवन्तो 'वलम्बन्ते गर्ते 'स्मिन् वा अधोमुखाः </div>
<div class="sloka" id="13_sloka13"> <a href="13.htm#13_sloka13">13 </a> <br>vīraṇastambake lagnāḥ sarvataḥ paribhakṣite<br>mūṣakena nigūḍhena garte 'smin nityavāsinā<br>वीरणस्तम्बके लग्नाः सर्वतः परिभक्षिते <br>मूषकेन निगूढेन गर्ते 'स्मिन् नित्यवासिना </div>
<div class="sloka" id="13_sloka14"> <a href="13.htm#13_sloka14">14 </a> <br>[pitarah]<br>yāyāvarā nāma vayam ṛṣayaḥ saṃśitavratāḥ<br>saṃtānaprakṣayād brahmann adho gacchāma medinīm<br>[पितरह्] <br>यायावरा नाम वयम् ऋषयः संशितव्रताः <br>संतानप्रक्षयाद् ब्रह्मन्न् अधो गच्छाम मेदिनीम् </div>
<div class="sloka" id="13_sloka15"> <a href="13.htm#13_sloka15">15 </a> <br>asmākaṃ saṃtatis tv eko jaratkārur iti śrutaḥ<br>mandabhāgyo 'lpabhāgyānāṃ tapa eva samāsthitaḥ<br>अस्माकं संततिस् त्व् एको जरत्कारुर् इति श्रुतः <br>मन्दभाग्यो 'ल्पभाग्यानां तप एव समास्थितः </div>
<div class="sloka" id="13_sloka16"> <a href="13.htm#13_sloka16">16 </a> <br>na saputrāñ janayituṃ dārān mūḍhaś cikīrṣati<br>tena lambāmahe garte saṃtānaprakṣayād iha<br>न सपुत्राञ् जनयितुं दारान् मूढश् चिकीर्षति <br>तेन लम्बामहे गर्ते संतानप्रक्षयाद् इह </div>
<div class="sloka" id="13_sloka17"> <a href="13.htm#13_sloka17">17 </a> <br>anāthās tena nāthena yathā duṣkṛtinas tathā<br>kas tvaṃ bandhur ivāsmākam anuśocasi sattama<br>अनाथास् तेन नाथेन यथा दुष्कृतिनस् तथा <br>कस् त्वं बन्धुर् इवास्माकम् अनुशोचसि सत्तम </div>
<div class="sloka" id="13_sloka18"> <a href="13.htm#13_sloka18">18 </a> <br>jñātum icchāmahe brahman ko bhavān iha dhiṣṭhitaḥ<br>kimarthaṃ caiva naḥ śocyān anukampitum arhasi<br>ज्ञातुम् इच्छामहे ब्रह्मन् को भवान् इह धिष्ठितः <br>किमर्थं चैव नः शोच्यान् अनुकम्पितुम् अर्हसि </div>
<div class="sloka" id="13_sloka19"> <a href="13.htm#13_sloka19">19 </a> <br>[j]<br>mama pūrve bhavanto vai pitaraḥ sapitāmahāḥ<br>brūta kiṃ karavāṇy adya jaratkārur ahaṃ svayam<br>[ज्] <br>मम पूर्वे भवन्तो वै पितरः सपितामहाः <br>ब्रूत किं करवाण्य् अद्य जरत्कारुर् अहं स्वयम् </div>
<div class="sloka" id="13_sloka20"> <a href="13.htm#13_sloka20">20 </a> <br>[p]<br>yatasva yatnavāṃs tāta saṃtānāya kulasya naḥ<br>ātmano 'rthe 'smadarthe ca dharma ity eva cābhibho<br>[प्] <br>यतस्व यत्नवांस् तात संतानाय कुलस्य नः <br>आत्मनो 'र्थे 'स्मदर्थे च धर्म इत्य् एव चाभिभो </div>
<div class="sloka" id="13_sloka21"> <a href="13.htm#13_sloka21">21 </a> <br>na hi dharmaphalais tāta na tapobhiḥ susaṃcitaiḥ<br>tāṃ gatiṃ prāpnuvantīha putriṇo yāṃ vrajanti ha<br>न हि धर्मफलैस् तात न तपोभिः सुसंचितैः <br>तां गतिं प्राप्नुवन्तीह पुत्रिणो यां व्रजन्ति ह </div>
<div class="sloka" id="13_sloka22"> <a href="13.htm#13_sloka22">22 </a> <br>tad dāragrahaṇe yatnaṃ saṃtatyāṃ ca manaḥ kuru<br>putrakāsman niyogāt tvam etan naḥ paramaṃ hitam<br>तद् दारग्रहणे यत्नं संतत्यां च मनः कुरु <br>पुत्रकास्मन् नियोगात् त्वम् एतन् नः परमं हितम् </div>
<div class="sloka" id="13_sloka23"> <a href="13.htm#13_sloka23">23 </a> <br>[j]<br>na dārān vai kariṣyāmi sadā me bhāvitaṃ manaḥ<br>bhavatāṃ tu hitārthāya kariṣye dārasaṃgraham<br>[ज्] <br>न दारान् वै करिष्यामि सदा मे भावितं मनः <br>भवतां तु हितार्थाय करिष्ये दारसंग्रहम् </div>
<div class="sloka" id="13_sloka24"> <a href="13.htm#13_sloka24">24 </a> <br>samayena ca kartāham anena vidhipūrvakam<br>tathā yady upalapsyāmi kariṣye nānyathā tv aham<br>समयेन च कर्ताहम् अनेन विधिपूर्वकम् <br>तथा यद्य् उपलप्स्यामि करिष्ये नान्यथा त्व् अहम् </div>
<div class="sloka" id="13_sloka25"> <a href="13.htm#13_sloka25">25 </a> <br>sanāmnī yā bhavitrī me ditsitā caiva bandhubhiḥ<br>bhaikṣavat tām ahaṃ kanyām upayaṃsye vidhānataḥ<br>सनाम्नी या भवित्री मे दित्सिता चैव बन्धुभिः <br>भैक्षवत् ताम् अहं कन्याम् उपयंस्ये विधानतः </div>
<div class="sloka" id="13_sloka26"> <a href="13.htm#13_sloka26">26 </a> <br>daridrāya hi me bhāryāṃ ko dāsyati viśeṣataḥ<br>pratigrahīṣye bhikṣāṃ tu yadi kaś cit pradāsyati<br>दरिद्राय हि मे भार्यां को दास्यति विशेषतः <br>प्रतिग्रहीष्ये भिक्षां तु यदि कश् चित् प्रदास्यति </div>
<div class="sloka" id="13_sloka27"> <a href="13.htm#13_sloka27">27 </a> <br>evaṃ dārakriyā hetoḥ prayatiṣye pitāmahāḥ<br>anena vidhinā śaśvan na kariṣye 'ham anyathā<br>एवं दारक्रिया हेतोः प्रयतिष्ये पितामहाः <br>अनेन विधिना शश्वन् न करिष्ये 'हम् अन्यथा </div>
<div class="sloka" id="13_sloka28"> <a href="13.htm#13_sloka28">28 </a> <br>tatra cotpatsyate jantur bhavatāṃ tāraṇāya vai<br>śāśvataṃ sthānam āsādya modantāṃ pitaro mama<br>तत्र चोत्पत्स्यते जन्तुर् भवतां तारणाय वै <br>शाश्वतं स्थानम् आसाद्य मोदन्तां पितरो मम </div>
<div class="sloka" id="13_sloka29"> <a href="13.htm#13_sloka29">29 </a> <br>[s]<br>tato niveśāya tadā sa vipraḥ saṃśitavrataḥ<br>mahīṃ cacāra dārārthī na ca dārān avindata<br>[स्] <br>ततो निवेशाय तदा स विप्रः संशितव्रतः <br>महीं चचार दारार्थी न च दारान् अविन्दत </div>
<div class="sloka" id="13_sloka30"> <a href="13.htm#13_sloka30">30 </a> <br>sa kadā cid vanaṃ gatvā vipraḥ pitṛvacaḥ smaran<br>cukrośa kanyā bhikṣārthī tisro vācaḥ śanair iva<br>स कदा चिद् वनं गत्वा विप्रः पितृवचः स्मरन् <br>चुक्रोश कन्या भिक्षार्थी तिस्रो वाचः शनैर् इव </div>
<div class="sloka" id="13_sloka31"> <a href="13.htm#13_sloka31">31 </a> <br>taṃ vāsukiḥ pratyagṛhṇād udyamya bhaginīṃ tadā<br>na sa tāṃ pratijagrāha na sanāmnīti cintayan<br>तं वासुकिः प्रत्यगृह्णाद् उद्यम्य भगिनीं तदा <br>न स तां प्रतिजग्राह न सनाम्नीति चिन्तयन् </div>
<div class="sloka" id="13_sloka32"> <a href="13.htm#13_sloka32">32 </a> <br>sanāmnīm udyatāṃ bhāryāṃ gṛhṇīyām iti tasya hi<br>mano niviṣṭam abhavaj jaratkāror mahātmanaḥ<br>सनाम्नीम् उद्यतां भार्यां गृह्णीयाम् इति तस्य हि <br>मनो निविष्टम् अभवज् जरत्कारोर् महात्मनः </div>
<div class="sloka" id="13_sloka33"> <a href="13.htm#13_sloka33">33 </a> <br>tam uvāca mahāprājño jaratkārur mahātapāḥ<br>kiṃnāmnī bhaginīyaṃ te brūhi satyaṃ bhujaṃgama<br>तम् उवाच महाप्राज्ञो जरत्कारुर् महातपाः <br>किंनाम्नी भगिनीयं ते ब्रूहि सत्यं भुजंगम </div>
<div class="sloka" id="13_sloka34"> <a href="13.htm#13_sloka34">34 </a> <br>[vā]<br>jaratkāro jaratkāruḥ svaseyam anujā mama<br>tvadarthaṃ rakṣitā pūrvaṃ pratīcchemāṃ dvijottama<br>[वा] <br>जरत्कारो जरत्कारुः स्वसेयम् अनुजा मम <br>त्वदर्थं रक्षिता पूर्वं प्रतीच्छेमां द्विजोत्तम </div>
<div class="sloka" id="13_sloka35"> <a href="13.htm#13_sloka35">35 </a> <br>[s]<br>mātrā hi bhujagāḥ śaptāḥ pūrvaṃ brahma vidāṃ vara<br>janamejayasya vo yajñe dhakṣyaty anilasārathiḥ<br>[स्] <br>मात्रा हि भुजगाः शप्ताः पूर्वं ब्रह्म विदां वर <br>जनमेजयस्य वो यज्ञे धक्ष्यत्य् अनिलसारथिः </div>
<div class="sloka" id="13_sloka36"> <a href="13.htm#13_sloka36">36 </a> <br>tasya śāpasya śānty arthaṃ pradadau pannagottamaḥ<br>svasāram ṛṣaye tasmai suvratāya tapasvine<br>तस्य शापस्य शान्त्य् अर्थं प्रददु पन्नगोत्तमः <br>स्वसारम् ऋषये तस्मै सुव्रताय तपस्विने </div>
<div class="sloka" id="13_sloka37"> <a href="13.htm#13_sloka37">37 </a> <br>sa ca tāṃ pratijagrāha vidhidṛṣṭena karmaṇā<br>āstīko nāma putraś ca tasyāṃ jajñe mahātmanaḥ<br>स च तां प्रतिजग्राह विधिदृष्टेन कर्मणा <br>आस्तीको नाम पुत्रश् च तस्यां जज्ञे महात्मनः </div>
<div class="sloka" id="13_sloka38"> <a href="13.htm#13_sloka38">38 </a> <br>tapasvī ca mahātmā ca vedavedāṅgapāragaḥ<br>samaḥ sarvasya lokasya pitṛmātṛbhayāpahaḥ<br>तपस्वी च महात्मा च वेदवेदाङ्गपारगः <br>समः सर्वस्य लोकस्य पितृमातृभयापहः </div>
<div class="sloka" id="13_sloka39"> <a href="13.htm#13_sloka39">39 </a> <br>atha kālasya mahataḥ pāṇḍaveyo narādhipaḥ<br>ājahāra mahāyajñaṃ sarpasatram iti śrutiḥ<br>अथ कालस्य महतः पाण्डवेयो नराधिपः <br>आजहार महायज्ञं सर्पसत्रम् इति श्रुतिः </div>
<div class="sloka" id="13_sloka40"> <a href="13.htm#13_sloka40">40 </a> <br>tasmin pravṛtte satre tu sarpāṇām antakāya vai<br>mocayām āsa taṃ śāpam āstīkaḥ sumahāyaśāḥ<br>तस्मिन् प्रवृत्ते सत्रे तु सर्पाणाम् अन्तकाय वै <br>मोचयाम् आस तं शापम् आस्तीकः सुमहायशाः </div>
<div class="sloka" id="13_sloka41"> <a href="13.htm#13_sloka41">41 </a> <br>nāgāṃś ca mātulāṃś caiva tathā cānyān sa bāndhavān<br>pitṝṃś ca tārayām āsa saṃtatyā tapasā tathā<br>vrataiś ca vividhair brahma svādhyāyaiś cānṛṇo 'bhavat<br>नागांश् च मातुलांश् चैव तथा चान्यान् स बान्धवान् <br>पितঘंश् च तारयाम् आस संतत्या तपसा तथा <br>व्रतैश् च विविधैर् ब्रह्म स्वाध्यायैश् चानृणो 'भवत् </div>
<div class="sloka" id="13_sloka42"> <a href="13.htm#13_sloka42">42 </a> <br>devāṃś ca tarpayām āsa yajñair vividhadakṣiṇaiḥ<br>ṛṣīṃś ca brahmacaryeṇa saṃtatyā ca pitāmahān<br>देवांश् च तर्पयाम् आस यज्ञैर् विविधदक्षिणैः <br>ऋषींश् च ब्रह्मचर्येण संतत्या च पितामहान् </div>
<div class="sloka" id="13_sloka43"> <a href="13.htm#13_sloka43">43 </a> <br>apahṛtya guruṃ bhāraṃ pitṝṇāṃ saṃśitavrataḥ<br>jaratkārur gataḥ svargaṃ sahitaḥ svaiḥ pitāmahaiḥ<br>अपहृत्य गुरुं भारं पितঘणां संशितव्रतः <br>जरत्कारुर् गतः स्वर्गं सहितः स्वैः पितामहैः </div>
<div class="sloka" id="13_sloka44"> <a href="13.htm#13_sloka44">44 </a> <br>āstīkaṃ ca sutaṃ prāpya dharmaṃ cānuttamaṃ muniḥ<br>jaratkāruḥ sumahatā kālena svargam īyivān<br>आस्तीकं च सुतं प्राप्य धर्मं चानुत्तमं मुनिः <br>जरत्कारुः सुमहता कालेन स्वर्गम् ईयिवान् </div></body></html>