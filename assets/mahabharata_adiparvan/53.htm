<html><body><div class="sloka" id="53_sloka1"> <a href="53.htm#53_sloka1">1 </a> <br>[s]<br>idam atyadbhutaṃ cānyad āstīkasyānuśuśrumaḥ<br>tathā varaiś chandyamāne rājñā pārikṣitena ha</div>
<div class="sloka" id="53_sloka2"> <a href="53.htm#53_sloka2">2 </a> <br>indrahastāc cyuto nāgaḥ kha eva yad atiṣṭhata<br>tataś cintāparo rājā babhūva janamejayaḥ</div>
<div class="sloka" id="53_sloka3"> <a href="53.htm#53_sloka3">3 </a> <br>hūyamāne bhṛśaṃ dīpte vidhivat pāvake tadā<br>na sma sa prāpatad vahnau takṣako bhayapīḍitaḥ</div>
<div class="sloka" id="53_sloka4"> <a href="53.htm#53_sloka4">4 </a> <br>[ṣau]<br>kiṃ sūta teṣāṃ viprāṇāṃ mantragrāmo manīṣiṇām<br>na pratyabhāt tadāgnau yan na papāta sa takṣakaḥ</div>
<div class="sloka" id="53_sloka5"> <a href="53.htm#53_sloka5">5 </a> <br>[s]<br>tam indrahastād visrastaṃ visaṃjñaṃ pannagottamam<br>āstīkas tiṣṭha tiṣṭheti vācas tisro 'bhyudairayat</div>
<div class="sloka" id="53_sloka6"> <a href="53.htm#53_sloka6">6 </a> <br>vitasthe so 'ntarikṣe 'tha hṛdayena vidūyatā<br>yathā tiṣṭheta vai kaś cid gocakrasyāntarā naraḥ</div>
<div class="sloka" id="53_sloka7"> <a href="53.htm#53_sloka7">7 </a> <br>tato rājābravīd vākyaṃ sadasyaiś codito bhṛśam<br>kāmam etad bhavatv evaṃ yathāstīkasya bhāṣitam</div>
<div class="sloka" id="53_sloka8"> <a href="53.htm#53_sloka8">8 </a> <br>samāpyatām idaṃ karma pannagāḥ santv anāmayāḥ<br>prīyatām ayam āstīkaḥ satyaṃ sūtavaco 'stu tat</div>
<div class="sloka" id="53_sloka9"> <a href="53.htm#53_sloka9">9 </a> <br>tato halahalāśabdaḥ prītijaḥ samavartata<br>āstīkasya vare datte tathaivopararāma ca</div>
<div class="sloka" id="53_sloka10"> <a href="53.htm#53_sloka10">10 </a> <br>sa yajñaḥ pāṇḍaveyasya rājñaḥ pārikṣitasya ha<br>prītimāṃś cābhavad rājā bhārato janamejayaḥ</div>
<div class="sloka" id="53_sloka11"> <a href="53.htm#53_sloka11">11 </a> <br>ṛtvigbhyaḥ sasadasyebhyo ye tatrāsan samāgatāḥ<br>tebhyaś ca pradadau vittaṃ śataśo 'tha sahasraśaḥ</div>
<div class="sloka" id="53_sloka12"> <a href="53.htm#53_sloka12">12 </a> <br>lohitākṣāya sūtāya tathā sthapataye vibhuḥ<br>yenoktaṃ tatra satrāgre yajñasya vinivartanam</div>
<div class="sloka" id="53_sloka13"> <a href="53.htm#53_sloka13">13 </a> <br>nimittaṃ brāhmaṇa iti tasmai vittaṃ dadau bahu<br>tataś cakārāvabhṛthaṃ vidhidṛṣṭtena karmaṇā</div>
<div class="sloka" id="53_sloka14"> <a href="53.htm#53_sloka14">14 </a> <br>āstīkaṃ preṣayām āsa gṛhān eva susatkṛtam<br>rājā prītamanāḥ prītaṃ kṛtakṛtyaṃ manīṣiṇam</div>
<div class="sloka" id="53_sloka15"> <a href="53.htm#53_sloka15">15 </a> <br>punarāgamanaṃ kāryam iti cainaṃ vaco 'bravīt<br>bhaviṣyasi sadasyo me vājimedhe mahākratau</div>
<div class="sloka" id="53_sloka16"> <a href="53.htm#53_sloka16">16 </a> <br>tathety uktvā pradudrāva sa cāstīko mudā yutaḥ<br>kṛtvā svakāryam atulaṃ toṣayitvā ca pārthivam</div>
<div class="sloka" id="53_sloka17"> <a href="53.htm#53_sloka17">17 </a> <br>sa gatvā paramaprīto mātaraṃ mātulaṃ ca tam<br>abhigamyopasaṃgṛhya yathāvṛttaṃ nyavedayat</div>
<div class="sloka" id="53_sloka18"> <a href="53.htm#53_sloka18">18 </a> <br>etac chrutvā prīyamāṇāḥ sametā; ye tatrāsan pannagā vītamohāḥ<br>ta āstīke vai prītimanto babhūvur; ūcuś cainaṃ varam iṣṭaṃ vṛṇīṣva</div>
<div class="sloka" id="53_sloka19"> <a href="53.htm#53_sloka19">19 </a> <br>bhūyo bhūyaḥ sarvaśas te 'bruvaṃs taṃ; kiṃ te priyaṃ karavāmo 'dya vidvan<br>prītā vayaṃ mokṣitāś caiva sarve; kāmaṃ kiṃ te karavāmo 'dya vatsa</div>
<div class="sloka" id="53_sloka20"> <a href="53.htm#53_sloka20">20 </a> <br>[ā]<br>sāyaṃprātaḥ suprasannātma rūpā; loke viprā mānavāś cetare 'pi<br>dharmākhyānaṃ ye vadeyur mamedaṃ; teṣāṃ yuṣmadbhyo naiva kiṃ cid bhayaṃ syāt</div>
<div class="sloka" id="53_sloka21"> <a href="53.htm#53_sloka21">21 </a> <br>[s]<br>taiś cāpy ukto bhāgineyaḥ prasannair; etat satyaṃ kāmam evaṃ carantaḥ<br>prītyā yuktā īpsitaṃ sarvaśas te; kartāraḥ sma pravaṇā bhāgineya</div>
<div class="sloka" id="53_sloka22"> <a href="53.htm#53_sloka22">22 </a> <br>jaratkāror jaratkārvāṃ samutpanno mahāyaśāḥ<br>āstīkaḥ satyasaṃdho māṃ pannagebhyo 'bhirakṣatu</div>
<div class="sloka" id="53_sloka23"> <a href="53.htm#53_sloka23">23 </a> <br>asitaṃ cārtimantaṃ ca sunīthaṃ cāpi yaḥ smaret<br>divā vā yadi vā rātrau nāsya sarpabhayaṃ bhavet</div>
<div class="sloka" id="53_sloka24"> <a href="53.htm#53_sloka24">24 </a> <br>[s]<br>mokṣayitvā sa bhujagān sarpasatrād dvijottamaḥ<br>jagāma kāle dharmātmā diṣṭāntaṃ putrapautravān</div>
<div class="sloka" id="53_sloka25"> <a href="53.htm#53_sloka25">25 </a> <br>ity ākhyānaṃ mayāstīkaṃ yathāvat kīrtitaṃ tava<br>yat kīrtayitvā sarpebhyo na bhayaṃ vidyate kva cit</div>
<div class="sloka" id="53_sloka26"> <a href="53.htm#53_sloka26">26 </a> <br>śrutvā dharmiṣṭham ākhyānam ātīkaṃ puṇyavardhanam<br>āstīkasya kaver vipra śrīmac caritam āditaḥ</div>
<div class="sloka" id="53_sloka27"> <a href="53.htm#53_sloka27">27 </a> <br>[ṣ]<br>bhṛguvaṃśāt prabhṛty eva tvayā me kathitaṃ mahat<br>ākhyānam akhilaṃ tāta saute prīto 'smi tena te</div>
<div class="sloka" id="53_sloka28"> <a href="53.htm#53_sloka28">28 </a> <br>prakṣyāmi caiva bhūyas tvāṃ yathāvat sūtanandana<br>yāṃ kathāṃ vyāsa saṃpannāṃ tāṃ ca bhūyaḥ pracakṣva me</div>
<div class="sloka" id="53_sloka29"> <a href="53.htm#53_sloka29">29 </a> <br>tasmin paramaduṣprāpe sarpasatre mahātmanām<br>karmāntareṣu vidhivat sadasyānāṃ mahākave</div>
<div class="sloka" id="53_sloka30"> <a href="53.htm#53_sloka30">30 </a> <br>yā babhūvuḥ kathāś citrā yeṣv artheṣu yathātatham<br>tvatta icchāmahe śrotuṃ saute tvaṃ vai vicakṣaṇaḥ</div>
<div class="sloka" id="53_sloka31"> <a href="53.htm#53_sloka31">31 </a> <br>[s]<br>karmāntareṣv akathayan dvijā vedāśrayāḥ kathāḥ<br>vyāsas tv akathayan nityam ākhyānaṃ bhārataṃ mahat</div>
<div class="sloka" id="53_sloka32"> <a href="53.htm#53_sloka32">32 </a> <br>[ṣ]<br>mahābhāratam ākhyānaṃ pāṇḍavānāṃ yaśaḥ karam<br>janamejayena yat pṛṣṭaḥ kṛṣṇadvaipāyanas tadā</div>
<div class="sloka" id="53_sloka33"> <a href="53.htm#53_sloka33">33 </a> <br>śrāvayām āsa vidhivat tadā karmāntareṣu saḥ<br>tām ahaṃ vidhivat puṇyāṃ śrotum icchāmi vai kathām</div>
<div class="sloka" id="53_sloka34"> <a href="53.htm#53_sloka34">34 </a> <br>manaḥ sāgarasaṃbhūtāṃ maharṣeḥ puṇyakarmaṇaḥ<br>kathayasva satāṃ śreṣṭha na hi tṛpyāmi sūtaja</div>
<div class="sloka" id="53_sloka35"> <a href="53.htm#53_sloka35">35 </a> <br>[s]<br>hanta te kathayiṣyāmi mahad ākhyānam uttamam<br>kṛṣṇadvaipāyana mataṃ mahābhāratam āditaḥ</div></body></html>