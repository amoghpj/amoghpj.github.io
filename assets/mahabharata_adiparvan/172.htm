<html><body><div class="sloka" id="172_sloka1"> <a href="172.htm#172_sloka1">1 </a> <br>[g]<br>evam uktaḥ sa viprarṣir vasiṣṭhena mahātmanā<br>nyayacchad ātmanaḥ kopaṃ sarvalokaparābhavāt</div>
<div class="sloka" id="172_sloka2"> <a href="172.htm#172_sloka2">2 </a> <br>īje ca sa mahātejāḥ sarvavedavidāṃ varaḥ<br>ṛṣī rākṣasa satreṇa śākteyo 'tha parāśaraḥ</div>
<div class="sloka" id="172_sloka3"> <a href="172.htm#172_sloka3">3 </a> <br>tato vṛddhāṃś ca bālāṃś ca rākṣasān sa mahāmuniḥ<br>dadāha vitate yajñe śakter vadham anusmaran</div>
<div class="sloka" id="172_sloka4"> <a href="172.htm#172_sloka4">4 </a> <br>na hi taṃ vārayām āsa vasiṣṭho rakṣasāṃ vadhāt<br>dvitīyām asya mā bhāṅkṣaṃ pratijām iti niścayāt</div>
<div class="sloka" id="172_sloka5"> <a href="172.htm#172_sloka5">5 </a> <br>trayāṇāṃ pāvakānāṃ sa satre tasmin mahāmuniḥ<br>āsīt purastād dīptānāṃ caturtha iva pāvakaḥ</div>
<div class="sloka" id="172_sloka6"> <a href="172.htm#172_sloka6">6 </a> <br>tena yajñena śubhreṇa hūyamānena yuktitaḥ<br>tad vidīpitam ākāśaṃ sūryeṇeva ghanātyaye</div>
<div class="sloka" id="172_sloka7"> <a href="172.htm#172_sloka7">7 </a> <br>taṃ vasiṣṭhādayaḥ sarve munayas tatra menire<br>tejasā divi dīpyantaṃ dvitīyam iva bhāskaram</div>
<div class="sloka" id="172_sloka8"> <a href="172.htm#172_sloka8">8 </a> <br>tataḥ paramaduṣprāpam anyair ṛṣir udāradhīḥ<br>samāpipayiṣuḥ satraṃ tam atriḥ samupāgamat</div>
<div class="sloka" id="172_sloka9"> <a href="172.htm#172_sloka9">9 </a> <br>tathā pulastyaḥ pulahaḥ kratuś caiva mahākratum<br>upājagmur amitraghna rakṣasāṃ jīvitepsayā</div>
<div class="sloka" id="172_sloka10"> <a href="172.htm#172_sloka10">10 </a> <br>pulastyas tu vadhāt teṣāṃ rakṣasāṃ bharatarṣabha<br>uvācedaṃ vacaḥ pārtha parāśaram ariṃdamam</div>
<div class="sloka" id="172_sloka11"> <a href="172.htm#172_sloka11">11 </a> <br>kac cit tātāpavighnaṃ te kac cin nandasi putraka<br>ajānatām adoṣāṇāṃ sarveṣāṃ rakṣasāṃ vadhāt</div>
<div class="sloka" id="172_sloka12"> <a href="172.htm#172_sloka12">12 </a> <br>prajocchedam imaṃ mahyaṃ sarvaṃ somapa sattama<br>adharmiṣṭhaṃ variṣṭhaḥ san kuruṣe tvaṃ parāśara<br>rājā kalmāṣapādaś ca divam āroḍhum icchati</div>
<div class="sloka" id="172_sloka13"> <a href="172.htm#172_sloka13">13 </a> <br>ye ca śaktyavarāḥ putrā vasiṣṭhasya mahāmuneḥ<br>te ca sarve mudā yuktā modante sahitāḥ suraiḥ<br>sarvam etad vasiṣṭhasya viditaṃ vai mahāmune</div>
<div class="sloka" id="172_sloka14"> <a href="172.htm#172_sloka14">14 </a> <br>rakṣasāṃ ca samuccheda eṣa tāta tapasvinām<br>nimittabhūtas tvaṃ cātra kratau vāsiṣṭhanandana<br>sa satraṃ muñca bhadraṃ te samāptam idam astu te</div>
<div class="sloka" id="172_sloka15"> <a href="172.htm#172_sloka15">15 </a> <br>evam uktaḥ pulastyena vasiṣṭhena ca dhīmatā<br>tadā samāpayām āsa satraṃ śāktiḥ parāśaraḥ</div>
<div class="sloka" id="172_sloka16"> <a href="172.htm#172_sloka16">16 </a> <br>sarvarākṣasa satrāya saṃbhṛtaṃ pāvakaṃ muniḥ<br>uttare himavatpārśve utsasarja mahāvane</div></body></html>