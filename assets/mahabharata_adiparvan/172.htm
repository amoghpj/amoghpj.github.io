<html><body><div class="sloka" id="172_sloka1"> <a href="172.htm#172_sloka1">1 </a> <br>[g]<br>evam uktaḥ sa viprarṣir vasiṣṭhena mahātmanā<br>nyayacchad ātmanaḥ kopaṃ sarvalokaparābhavāt<br>[ग्] <br>एवम् उक्तः स विप्रर्षिर् वसिष्ठेन महात्मना <br>न्ययच्छद् आत्मनः कोपं सर्वलोकपराभवात् </div>
<div class="sloka" id="172_sloka2"> <a href="172.htm#172_sloka2">2 </a> <br>īje ca sa mahātejāḥ sarvavedavidāṃ varaḥ<br>ṛṣī rākṣasa satreṇa śākteyo 'tha parāśaraḥ<br>ईजे च स महातेजाः सर्ववेदविदां वरः <br>ऋषी राक्षस सत्रेण शाक्तेयो 'थ पराशरः </div>
<div class="sloka" id="172_sloka3"> <a href="172.htm#172_sloka3">3 </a> <br>tato vṛddhāṃś ca bālāṃś ca rākṣasān sa mahāmuniḥ<br>dadāha vitate yajñe śakter vadham anusmaran<br>ततो वृद्धांश् च बालांश् च राक्षसान् स महामुनिः <br>ददाह वितते यज्ञे शक्तेर् वधम् अनुस्मरन् </div>
<div class="sloka" id="172_sloka4"> <a href="172.htm#172_sloka4">4 </a> <br>na hi taṃ vārayām āsa vasiṣṭho rakṣasāṃ vadhāt<br>dvitīyām asya mā bhāṅkṣaṃ pratijām iti niścayāt<br>न हि तं वारयाम् आस वसिष्ठो रक्षसां वधात् <br>द्वितीयाम् अस्य मा भाङ्क्षं प्रतिजाम् इति निश्चयात् </div>
<div class="sloka" id="172_sloka5"> <a href="172.htm#172_sloka5">5 </a> <br>trayāṇāṃ pāvakānāṃ sa satre tasmin mahāmuniḥ<br>āsīt purastād dīptānāṃ caturtha iva pāvakaḥ<br>त्रयाणां पावकानां स सत्रे तस्मिन् महामुनिः <br>आसीत् पुरस्ताद् दीप्तानां चतुर्थ इव पावकः </div>
<div class="sloka" id="172_sloka6"> <a href="172.htm#172_sloka6">6 </a> <br>tena yajñena śubhreṇa hūyamānena yuktitaḥ<br>tad vidīpitam ākāśaṃ sūryeṇeva ghanātyaye<br>तेन यज्ञेन शुभ्रेण हूयमानेन युक्तितः <br>तद् विदीपितम् आकाशं सूर्येणेव घनात्यये </div>
<div class="sloka" id="172_sloka7"> <a href="172.htm#172_sloka7">7 </a> <br>taṃ vasiṣṭhādayaḥ sarve munayas tatra menire<br>tejasā divi dīpyantaṃ dvitīyam iva bhāskaram<br>तं वसिष्ठादयः सर्वे मुनयस् तत्र मेनिरे <br>तेजसा दिवि दीप्यन्तं द्वितीयम् इव भास्करम् </div>
<div class="sloka" id="172_sloka8"> <a href="172.htm#172_sloka8">8 </a> <br>tataḥ paramaduṣprāpam anyair ṛṣir udāradhīḥ<br>samāpipayiṣuḥ satraṃ tam atriḥ samupāgamat<br>ततः परमदुष्प्रापम् अन्यैर् ऋषिर् उदारधीः <br>समापिपयिषुः सत्रं तम् अत्रिः समुपागमत् </div>
<div class="sloka" id="172_sloka9"> <a href="172.htm#172_sloka9">9 </a> <br>tathā pulastyaḥ pulahaḥ kratuś caiva mahākratum<br>upājagmur amitraghna rakṣasāṃ jīvitepsayā<br>तथा पुलस्त्यः पुलहः क्रतुश् चैव महाक्रतुम् <br>उपाजग्मुर् अमित्रघ्न रक्षसां जीवितेप्सया </div>
<div class="sloka" id="172_sloka10"> <a href="172.htm#172_sloka10">10 </a> <br>pulastyas tu vadhāt teṣāṃ rakṣasāṃ bharatarṣabha<br>uvācedaṃ vacaḥ pārtha parāśaram ariṃdamam<br>पुलस्त्यस् तु वधात् तेषां रक्षसां भरतर्षभ <br>उवाचेदं वचः पार्थ पराशरम् अरिंदमम् </div>
<div class="sloka" id="172_sloka11"> <a href="172.htm#172_sloka11">11 </a> <br>kac cit tātāpavighnaṃ te kac cin nandasi putraka<br>ajānatām adoṣāṇāṃ sarveṣāṃ rakṣasāṃ vadhāt<br>कच् चित् तातापविघ्नं ते कच् चिन् नन्दसि पुत्रक <br>अजानताम् अदोषाणां सर्वेषां रक्षसां वधात् </div>
<div class="sloka" id="172_sloka12"> <a href="172.htm#172_sloka12">12 </a> <br>prajocchedam imaṃ mahyaṃ sarvaṃ somapa sattama<br>adharmiṣṭhaṃ variṣṭhaḥ san kuruṣe tvaṃ parāśara<br>rājā kalmāṣapādaś ca divam āroḍhum icchati<br>प्रजोच्छेदम् इमं मह्यं सर्वं सोमप सत्तम <br>अधर्मिष्ठं वरिष्ठः सन् कुरुषे त्वं पराशर <br>राजा कल्माषपादश् च दिवम् आरोढुम् इच्छति </div>
<div class="sloka" id="172_sloka13"> <a href="172.htm#172_sloka13">13 </a> <br>ye ca śaktyavarāḥ putrā vasiṣṭhasya mahāmuneḥ<br>te ca sarve mudā yuktā modante sahitāḥ suraiḥ<br>sarvam etad vasiṣṭhasya viditaṃ vai mahāmune<br>ये च शक्त्यवराः पुत्रा वसिष्ठस्य महामुनेः <br>ते च सर्वे मुदा युक्ता मोदन्ते सहिताः सुरैः <br>सर्वम् एतद् वसिष्ठस्य विदितं वै महामुने </div>
<div class="sloka" id="172_sloka14"> <a href="172.htm#172_sloka14">14 </a> <br>rakṣasāṃ ca samuccheda eṣa tāta tapasvinām<br>nimittabhūtas tvaṃ cātra kratau vāsiṣṭhanandana<br>sa satraṃ muñca bhadraṃ te samāptam idam astu te<br>रक्षसां च समुच्छेद एष तात तपस्विनाम् <br>निमित्तभूतस् त्वं चात्र क्रतु वासिष्ठनन्दन <br>स सत्रं मुञ्च भद्रं ते समाप्तम् इदम् अस्तु ते </div>
<div class="sloka" id="172_sloka15"> <a href="172.htm#172_sloka15">15 </a> <br>evam uktaḥ pulastyena vasiṣṭhena ca dhīmatā<br>tadā samāpayām āsa satraṃ śāktiḥ parāśaraḥ<br>एवम् उक्तः पुलस्त्येन वसिष्ठेन च धीमता <br>तदा समापयाम् आस सत्रं शाक्तिः पराशरः </div>
<div class="sloka" id="172_sloka16"> <a href="172.htm#172_sloka16">16 </a> <br>sarvarākṣasa satrāya saṃbhṛtaṃ pāvakaṃ muniḥ<br>uttare himavatpārśve utsasarja mahāvane<br>सर्वराक्षस सत्राय संभृतं पावकं मुनिः <br>उत्तरे हिमवत्पार्श्वे उत्ससर्ज महावने </div></body></html>