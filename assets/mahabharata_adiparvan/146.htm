<html><body><div class="sloka" id="146_sloka1"> <a href="146.htm#146_sloka1">1 </a> <br>[brāhmaṇī]<br>na saṃtāpas tvayā kāryaḥ prākṛteneva karhi cit<br>na hi saṃtāpakālo 'yaṃ vaidyasya tava vidyate</div>
<div class="sloka" id="146_sloka2"> <a href="146.htm#146_sloka2">2 </a> <br>avaśyaṃ nidhanaṃ sarvair gantavyam iha mānavaiḥ<br>avaśya bhāviny arthe vai saṃtāpo neha vidyate</div>
<div class="sloka" id="146_sloka3"> <a href="146.htm#146_sloka3">3 </a> <br>bhāryā putro 'tha duhitā sarvam ātmārtham iṣyate<br>vyathāṃ jahi subuddhyā tvaṃ svayaṃ yāsyāmi tatra vai</div>
<div class="sloka" id="146_sloka4"> <a href="146.htm#146_sloka4">4 </a> <br>etad dhi paramaṃ nāryāḥ kāryaṃ loke sanātanam<br>prāṇān api parityajya yad bhartṛhitam ācaret</div>
<div class="sloka" id="146_sloka5"> <a href="146.htm#146_sloka5">5 </a> <br>tac ca tatra kṛtaṃ karma tavāpīha sukhāvaham<br>bhavaty amutra cākṣayyaṃ loke 'smiṃś ca yaśaḥ karam</div>
<div class="sloka" id="146_sloka6"> <a href="146.htm#146_sloka6">6 </a> <br>eṣa caiva gurur dharmo yaṃ pravakṣāmy ahaṃ tava<br>arthaś ca tava dharmaś ca bhūyān atra pradṛśyate</div>
<div class="sloka" id="146_sloka7"> <a href="146.htm#146_sloka7">7 </a> <br>yadartham iṣyate bhāryā prāptaḥ so 'rthas tvayā mayi<br>kanyā caiva kumāraś ca kṛtāham anṛṇā tvayā</div>
<div class="sloka" id="146_sloka8"> <a href="146.htm#146_sloka8">8 </a> <br>samarthaḥ poṣaṇe cāsi sutayo rakṣaṇe tathā<br>na tv ahaṃ sutayoḥ śaktā tathā rakṣaṇapoṣaṇe</div>
<div class="sloka" id="146_sloka9"> <a href="146.htm#146_sloka9">9 </a> <br>mama hi tvadvihīnāyāḥ sarvakāmā na āpadaḥ<br>kathaṃ syātāṃ sutau bālau bhaveyaṃ ca kathaṃ tv aham</div>
<div class="sloka" id="146_sloka10"> <a href="146.htm#146_sloka10">10 </a> <br>kathaṃ hi vidhavā nāthā bāla putrā vinā tvayā<br>mithunaṃ jīvayiṣyāmi sthitā sādhu gate pathi</div>
<div class="sloka" id="146_sloka11"> <a href="146.htm#146_sloka11">11 </a> <br>ahaṃ kṛtāvaliptaiś ca prārthyamānām imāṃ sutām<br>ayuktais tava saṃbandhe kathaṃ śakṣyāmi rakṣitum</div>
<div class="sloka" id="146_sloka12"> <a href="146.htm#146_sloka12">12 </a> <br>utsṛṣṭam āmiṣaṃ bhūmau prārthayanti yathā khagāḥ<br>prārthayanti janāḥ sarve vīra hīnāṃ tathā striyam</div>
<div class="sloka" id="146_sloka13"> <a href="146.htm#146_sloka13">13 </a> <br>sāhaṃ vicālyamānā vai prārthyamānā durātmabhiḥ<br>sthātuṃ pathi na śakṣyāmi sajjaneṣṭe dvijottama</div>
<div class="sloka" id="146_sloka14"> <a href="146.htm#146_sloka14">14 </a> <br>kathaṃ tava kulasyaikām imāṃ bālām asaṃskṛtām<br>pitṛpaitāmahe mārge niyoktum aham utsahe</div>
<div class="sloka" id="146_sloka15"> <a href="146.htm#146_sloka15">15 </a> <br>kathaṃ śakṣyāmi bāle 'smin guṇān ādhātum īpṣitān<br>anāthe sarvato lupte yathā tvaṃ dharmadarśivān</div>
<div class="sloka" id="146_sloka16"> <a href="146.htm#146_sloka16">16 </a> <br>imām api ca te bālām anāthāṃ paribhūya mām<br>anarhāḥ prārthayiṣyanti śūdrā vedaśrutiṃ yathā</div>
<div class="sloka" id="146_sloka17"> <a href="146.htm#146_sloka17">17 </a> <br>tāṃ ced ahaṃ na ditseyaṃ tvad guṇair upabṛṃhitām<br>pramathyaināṃ hareyus te havir dhvāṅkṣā ivādhvarāt</div>
<div class="sloka" id="146_sloka18"> <a href="146.htm#146_sloka18">18 </a> <br>saṃprekṣamāṇā putraṃ te nānurūpam ivātmanaḥ<br>anarha vaśam āpannām imāṃ cāpi sutāṃ tava</div>
<div class="sloka" id="146_sloka19"> <a href="146.htm#146_sloka19">19 </a> <br>avajñātā ca lokasya tathātmānam ajānatī<br>avaliptair narair brahman mariṣyāmi na saṃśayaḥ</div>
<div class="sloka" id="146_sloka20"> <a href="146.htm#146_sloka20">20 </a> <br>tau vihīnau mayā bālau tvayā caiva mamātmajau<br>vinaśyetāṃ na saṃdeho matsyāv iva jalakṣaye</div>
<div class="sloka" id="146_sloka21"> <a href="146.htm#146_sloka21">21 </a> <br>tritayaṃ sarvathāpy evaṃ vinaśiṣyaty asaṃśayam<br>tvayā vihīnaṃ tasmāt tvaṃ māṃ parityaktum arhasi</div>
<div class="sloka" id="146_sloka22"> <a href="146.htm#146_sloka22">22 </a> <br>vyuṣṭir eṣā parā strīṇāṃ pūrvaṃ bhartuḥ parā gatiḥ<br>na tu brāhmaṇa putrāṇāṃ viṣaye parivartitum</div>
<div class="sloka" id="146_sloka23"> <a href="146.htm#146_sloka23">23 </a> <br>parityaktaḥ sutaś cāyaṃ duhiteyaṃ tathā mayā<br>bandhavāś ca parityaktās tvadarthaṃ jīvitaṃ ca me</div>
<div class="sloka" id="146_sloka24"> <a href="146.htm#146_sloka24">24 </a> <br>yajñais tapobhir niyamair dānaiś ca vividhais tathā<br>viśiṣyate striyā bhartur nityaṃ priyahite sthitiḥ</div>
<div class="sloka" id="146_sloka25"> <a href="146.htm#146_sloka25">25 </a> <br>tad idaṃ yac cikīrṣāmi dharmyaṃ paramasaṃmatam<br>iṣṭaṃ caiva hitaṃ caiva tava caiva kulasya ca</div>
<div class="sloka" id="146_sloka26"> <a href="146.htm#146_sloka26">26 </a> <br>iṣṭāni cāpy apatyāni dravyāṇi suhṛdaḥ priyāḥ<br>āpad dharmavimokṣāya bhāryā cāpi satāṃ matam</div>
<div class="sloka" id="146_sloka27"> <a href="146.htm#146_sloka27">27 </a> <br>ekato vā kulaṃ kṛtsnam ātmā vā kulavardhana<br>na samaṃ sarvam eveti budhānām eṣa niścayaḥ</div>
<div class="sloka" id="146_sloka28"> <a href="146.htm#146_sloka28">28 </a> <br>sa kuruṣva mayā kāryaṃ tārayātmānam ātmanā<br>anujānīhi mām ārya sutau me parirakṣa ca</div>
<div class="sloka" id="146_sloka29"> <a href="146.htm#146_sloka29">29 </a> <br>avadhyāḥ striya ity āhur dharmajñā dharmaniścaye<br>dharmajñān rākṣasān āhur na hanyāt sa ca mām api</div>
<div class="sloka" id="146_sloka30"> <a href="146.htm#146_sloka30">30 </a> <br>niḥsaṃśayo vadhaḥ puṃsāṃ strīṇāṃ saṃśayito vadhaḥ<br>ato mām eva dharmajña prasthāpayitum arhasi</div>
<div class="sloka" id="146_sloka31"> <a href="146.htm#146_sloka31">31 </a> <br>bhuktaṃ priyāṇy avāptāni dharmaś ca carito mayā<br>tvat prasūtiḥ priyā prāptā na māṃ tapsyaty ajīvitam</div>
<div class="sloka" id="146_sloka32"> <a href="146.htm#146_sloka32">32 </a> <br>jātaputrā ca vṛddhā ca priyakāmā ca te sadā<br>samīkṣyaitad ahaṃ sarvaṃ vyavasāyaṃ karomy ataḥ</div>
<div class="sloka" id="146_sloka33"> <a href="146.htm#146_sloka33">33 </a> <br>utsṛjyāpi ca mām ārya vetsyasy anyām api striyam<br>tataḥ pratiṣṭhito dharmo bhaviṣyati punas tava</div>
<div class="sloka" id="146_sloka34"> <a href="146.htm#146_sloka34">34 </a> <br>na cāpy adharmaḥ kalyāṇa bahu patnīkatā nṛṇām<br>strīṇām adharmaḥ sumahān bhartuḥ pūrvasya laṅghane</div>
<div class="sloka" id="146_sloka35"> <a href="146.htm#146_sloka35">35 </a> <br>etat sarvaṃ samīkṣya tvam ātmatyāgaṃ ca garhitam<br>ātmānaṃ tāraya mayā kulaṃ cemau ca dārakau</div></body></html>