<html><body><div class="sloka" id="145_sloka1"> <a href="145.htm#145_sloka1">1 </a> <br>[j]<br>ekacakrāṃ gatās te tu kuntīputrā mahārathāḥ<br>ataḥ paraṃ dvijaśreṣṭha kim akurvata pāṇḍavāḥ</div>
<div class="sloka" id="145_sloka2"> <a href="145.htm#145_sloka2">2 </a> <br>[vai]<br>ekacakrāṃ gatās te tu kuntīputrā mahārathāḥ<br>ūṣur nāticiraṃ kālaṃ brāhmaṇasya niveśane</div>
<div class="sloka" id="145_sloka3"> <a href="145.htm#145_sloka3">3 </a> <br>ramaṇīyāni paśyanto vanāni vividhāni ca<br>pārthivān api coddeśān saritaś ca sarāṃsi ca</div>
<div class="sloka" id="145_sloka4"> <a href="145.htm#145_sloka4">4 </a> <br>cerur bhaikṣaṃ tadā te tu sarva eva viśāṃ pate<br>babhūvur nāgarāṇāṃ ca svair guṇaiḥ priyadarśanāḥ</div>
<div class="sloka" id="145_sloka5"> <a href="145.htm#145_sloka5">5 </a> <br>nivedayanti sma ca te bhaikṣaṃ kuntyāḥ sadā niśi<br>tayā vibhaktān bhāgāṃs te bhuñjate sma pṛthak pṛthak</div>
<div class="sloka" id="145_sloka6"> <a href="145.htm#145_sloka6">6 </a> <br>ardhaṃ te bhuñjate vīrāḥ saha mātrā paraṃtapāḥ<br>ardhaṃ bhaikṣasya sarvasya bhīmo bhuṅkte mahābalaḥ</div>
<div class="sloka" id="145_sloka7"> <a href="145.htm#145_sloka7">7 </a> <br>tathā tu teṣāṃ vasatāṃ tatra rājan mahātmanām<br>aticakrāma sumahān kālo 'tha bharatarṣabha</div>
<div class="sloka" id="145_sloka8"> <a href="145.htm#145_sloka8">8 </a> <br>tataḥ kadā cid bhaikṣāya gatās te bharatarṣabhāḥ<br>saṃgatyā bhīmasenas tu tatrāste pṛthayā saha</div>
<div class="sloka" id="145_sloka9"> <a href="145.htm#145_sloka9">9 </a> <br>athārtijaṃ mahāśabdaṃ brāhmaṇasya niveśane<br>bhṛśam utpatitaṃ ghoraṃ kuntī śuśrāva bhārata</div>
<div class="sloka" id="145_sloka10"> <a href="145.htm#145_sloka10">10 </a> <br>rorūyamāṇāṃs tān sarvān paridevayataś ca sā<br>kāruṇyāt sādhubhāvāc ca devī rājan na cakṣame</div>
<div class="sloka" id="145_sloka11"> <a href="145.htm#145_sloka11">11 </a> <br>mathyamāneva duḥkhena hṛdayena pṛthā tataḥ<br>uvāca bhīmaṃ kalyāṇī kṛpānvitam idaṃ vacaḥ</div>
<div class="sloka" id="145_sloka12"> <a href="145.htm#145_sloka12">12 </a> <br>vasāmaḥ susukhaṃ putra brāhmaṇasya niveśane<br>ajñātā dhārtarāṣṭrāṇāṃ satkṛtā vītamanyavaḥ</div>
<div class="sloka" id="145_sloka13"> <a href="145.htm#145_sloka13">13 </a> <br>sā cintaye sadā putra brāhmaṇasyāsya kiṃ nv aham<br>priyaṃ kuryām iti gṛhe yat kuryur uṣitāḥ sukham</div>
<div class="sloka" id="145_sloka14"> <a href="145.htm#145_sloka14">14 </a> <br>etāvān puruṣas tāta kṛtaṃ yasmin na naśyati<br>yāvac ca kuryād anyo 'sya kuryād abhyadhikaṃ tataḥ</div>
<div class="sloka" id="145_sloka15"> <a href="145.htm#145_sloka15">15 </a> <br>tad idaṃ brāhmaṇasyāsya duḥkham āpatitaṃ dhruvam<br>tatrāsyā yadi sāhāyyaṃ kuryāma sukṛtaṃ bhavet</div>
<div class="sloka" id="145_sloka16"> <a href="145.htm#145_sloka16">16 </a> <br>[bhm]<br>jñāyatām asya yad duḥkhaṃ yataś caiva samutthitam<br>vidite vyavasiṣyāmi yady api syāt suduṣkaram</div>
<div class="sloka" id="145_sloka17"> <a href="145.htm#145_sloka17">17 </a> <br>[vai]<br>tathā hi kathayantau tau bhūyaḥ śuśruvatuḥ svanam<br>ārtijaṃ tasya viprasya sabhāryasya viśāṃ pate</div>
<div class="sloka" id="145_sloka18"> <a href="145.htm#145_sloka18">18 </a> <br>antaḥpuraṃ tatas tasya brāhmaṇasya mahātmanaḥ<br>viveśa kuntī tvaritā baddhavatseva saurabhī</div>
<div class="sloka" id="145_sloka19"> <a href="145.htm#145_sloka19">19 </a> <br>tatas taṃ brāhmaṇaṃ tatra bhāryayā ca sutena ca<br>duhitrā caiva sahitaṃ dadarśa vikṛtānanam</div>
<div class="sloka" id="145_sloka20"> <a href="145.htm#145_sloka20">20 </a> <br>[br]<br>dhig idaṃ jīvitaṃ loke 'nala sāram anarthakam<br>duḥkhamūlaṃ parādhīnaṃ bhṛśam apriyabhāgi ca</div>
<div class="sloka" id="145_sloka21"> <a href="145.htm#145_sloka21">21 </a> <br>jīvite paramaṃ duḥkhaṃ jīvite paramo jvaraḥ<br>jīvite vartamānasya dvandvānām āgamo dhruvaḥ</div>
<div class="sloka" id="145_sloka22"> <a href="145.htm#145_sloka22">22 </a> <br>ekātmāpi hi dharmārthau kāmaṃ ca na niṣevate<br>etaiś ca viprayogo 'pi duḥkhaṃ paramakaṃ matam</div>
<div class="sloka" id="145_sloka23"> <a href="145.htm#145_sloka23">23 </a> <br>āhuḥ ke cit paraṃ mokṣaṃ sa ca nāsti kathaṃ cana<br>arthaprāptau ca narakaḥ kṛtsna evopapadyate</div>
<div class="sloka" id="145_sloka24"> <a href="145.htm#145_sloka24">24 </a> <br>arthepsutā paraṃ duḥkham arthaprāptau tato 'dhikam<br>jātasnehasya cārtheṣu viprayoge mahattaram</div>
<div class="sloka" id="145_sloka25"> <a href="145.htm#145_sloka25">25 </a> <br>na hi yogaṃ prapaśyāmi yena mucyeyam āpadaḥ<br>putradāreṇa vā sārdhaṃ prādraveyām anāmayam</div>
<div class="sloka" id="145_sloka26"> <a href="145.htm#145_sloka26">26 </a> <br>yatitaṃ vai mayā pūrvaṃ yathā tvaṃ vettha brāhmaṇi<br>yataḥ kṣemaṃ tato gantuṃ tvayā tu mama na śrutam</div>
<div class="sloka" id="145_sloka27"> <a href="145.htm#145_sloka27">27 </a> <br>iha jātā vivṛddhāsmi pitā ceha mameti ca<br>uktavaty asi durmedhe yācyamānā mayāsakṛt</div>
<div class="sloka" id="145_sloka28"> <a href="145.htm#145_sloka28">28 </a> <br>svargato hi pitā vṛddhas tathā mātā ciraṃ tava<br>bāndhavā bhūtapūrvāś ca tatra vāse tu kā ratiḥ</div>
<div class="sloka" id="145_sloka29"> <a href="145.htm#145_sloka29">29 </a> <br>so 'yaṃ te bandhukāmāyā aśṛṇvantyā vaco mama<br>bandhupraṇāśaḥ saṃprāpto bhṛśaṃ duḥkhakaro mama</div>
<div class="sloka" id="145_sloka30"> <a href="145.htm#145_sloka30">30 </a> <br>atha vā mad vināśo 'yaṃ na hi śakṣyāmi kaṃ cana<br>parityaktum ahaṃ bandhuṃ svayaṃ jīvan nṛśaṃsavat</div>
<div class="sloka" id="145_sloka31"> <a href="145.htm#145_sloka31">31 </a> <br>sahadharmacarīṃ dāntāṃ nityaṃ mātṛsamāṃ mama<br>sakhāyaṃ vihitāṃ devair nityaṃ paramikāṃ gatim</div>
<div class="sloka" id="145_sloka32"> <a href="145.htm#145_sloka32">32 </a> <br>mātrā pitrā ca vihitāṃ sadā gārhasthya bhāginīm<br>varayitvā yathānyāyaṃ mantravat pariṇīya ca</div>
<div class="sloka" id="145_sloka33"> <a href="145.htm#145_sloka33">33 </a> <br>kulīnāṃ śīlasaṃpannām apatyajananīṃ mama<br>tvām ahaṃ jīvitasyārthe sādhvīm anapakāriṇīm<br>parityaktuṃ na śakṣyāmi bhāryāṃ nityam anuvratām</div>
<div class="sloka" id="145_sloka34"> <a href="145.htm#145_sloka34">34 </a> <br>kuta eva parityaktuṃ sutāṃ śakṣyāmy ahaṃ svaham<br>bālām aprāptavayasam ajātavyañjanākṛtim</div>
<div class="sloka" id="145_sloka35"> <a href="145.htm#145_sloka35">35 </a> <br>bhartur arthāya nikṣiptāṃ nyāsaṃ dhātrā mahātmanā<br>yasyāṃ dauhitrajāṁl lokān āśaṃse pitṛbhiḥ saha<br>svayam utpādya tāṃ bālāṃ katham utsraṣṭum utsahe</div>
<div class="sloka" id="145_sloka36"> <a href="145.htm#145_sloka36">36 </a> <br>manyante ke cid adhikaṃ snehaṃ putre pitur narāḥ<br>kanyāyāṃ naiva tu punar mama tulyāv ubhau matau</div>
<div class="sloka" id="145_sloka37"> <a href="145.htm#145_sloka37">37 </a> <br>yasmiṁl lokāḥ prasūtiś ca sthitā nityam atho sukham<br>apāpāṃ tām ahaṃ bālāṃ katham utsraṣṭum utsahe</div>
<div class="sloka" id="145_sloka38"> <a href="145.htm#145_sloka38">38 </a> <br>ātmānam api cotsṛjya tapsye pretavaśaṃ gataḥ<br>tyaktā hy ete mayā vyaktaṃ neha śakṣyanti jīvitum</div>
<div class="sloka" id="145_sloka39"> <a href="145.htm#145_sloka39">39 </a> <br>eṣāṃ cānyatama tyāgo nṛśaṃso garhito budhaiḥ<br>ātmatyāge kṛte ceme mariṣyanti mayā vinā</div></body></html>