<html><body><div class="sloka" id="149_sloka1"> <a href="149.htm#149_sloka1">1 </a> <br>[kuntī]<br>na viṣādas tvayā kāryo bhayād asmāt kathaṃ cana<br>upāyaḥ paridṛṣṭo 'tra tasmān mokṣāya rakṣasaḥ</div>
<div class="sloka" id="149_sloka2"> <a href="149.htm#149_sloka2">2 </a> <br>ekas tava suto bālaḥ kanyā caikā tapasvinī<br>na te tayos tathā patnyā gamanaṃ tatra rocaye</div>
<div class="sloka" id="149_sloka3"> <a href="149.htm#149_sloka3">3 </a> <br>mama pañca sutā brahmaṃs teṣām eko gamiṣyati<br>tvadarthaṃ balim ādāya tasya pāpasya rakṣasaḥ</div>
<div class="sloka" id="149_sloka4"> <a href="149.htm#149_sloka4">4 </a> <br>[brāhmaṇa]<br>nāham etat kariṣyāmi jīvitārthī kathaṃ cana<br>brāhmaṇasyātitheś caiva svārthe prāṇair viyojanam</div>
<div class="sloka" id="149_sloka5"> <a href="149.htm#149_sloka5">5 </a> <br>na tv etad akulīnāsu nādharmiṣṭhāsu vidyate<br>yad brāhmaṇārthe visṛjed ātmānam api cātmajam</div>
<div class="sloka" id="149_sloka6"> <a href="149.htm#149_sloka6">6 </a> <br>ātmanas tu mayā śreyo boddhavyam iti rocaye<br>brahma vadhyātma vadhyā vā śreya ātmavadho mama</div>
<div class="sloka" id="149_sloka7"> <a href="149.htm#149_sloka7">7 </a> <br>brahmavadhyā paraṃ pāpaṃ niṣkṛtir nātra vidyate<br>abuddhipūrvaṃ kṛtvāpi śreya ātmavadho mama</div>
<div class="sloka" id="149_sloka8"> <a href="149.htm#149_sloka8">8 </a> <br>na tv ahaṃ vadham ākāṅkṣe svayam evātmanaḥ śubhe<br>paraiḥ kṛte vadhe pāpaṃ na kiṃ cin mayi vidyate</div>
<div class="sloka" id="149_sloka9"> <a href="149.htm#149_sloka9">9 </a> <br>abhisaṃdhikṛte tasmin brāhmaṇasya vadhe mayā<br>niṣkṛtiṃ na prapaśyāmi nṛśaṃsaṃ kṣudram eva ca</div>
<div class="sloka" id="149_sloka10"> <a href="149.htm#149_sloka10">10 </a> <br>āgatasya gṛhe tyāgas tathaiva śaraṇārthinaḥ<br>yācamānasya ca vadho nṛśaṃsaṃ paramaṃ matam</div>
<div class="sloka" id="149_sloka11"> <a href="149.htm#149_sloka11">11 </a> <br>kuryān na ninditaṃ karma na nṛśaṃsaṃ kadā cana<br>iti pūrve mahātmāna āpad dharmavido viduḥ</div>
<div class="sloka" id="149_sloka12"> <a href="149.htm#149_sloka12">12 </a> <br>śreyāṃs tu sahadārasya vināśo 'dya mama svayam<br>brāhmaṇasya vadhaṃ nāham anumaṃsye kathaṃ cana</div>
<div class="sloka" id="149_sloka13"> <a href="149.htm#149_sloka13">13 </a> <br>[kuntī]<br>mamāpy eṣā matir brahman viprā rakṣyā iti sthirā<br>na cāpy aniṣṭaḥ putro me yadi putraśataṃ bhavet</div>
<div class="sloka" id="149_sloka14"> <a href="149.htm#149_sloka14">14 </a> <br>na cāsau rākṣasaḥ śakto mama putra vināśane<br>vīryavān mantrasiddhaś ca tejasvī ca suto mama</div>
<div class="sloka" id="149_sloka15"> <a href="149.htm#149_sloka15">15 </a> <br>rākṣasāya ca tat sarvaṃ prāpayiṣyati bhojanam<br>mokṣayiṣyati cātmānam iti me niścitā matiḥ</div>
<div class="sloka" id="149_sloka16"> <a href="149.htm#149_sloka16">16 </a> <br>samāgatāś ca vīreṇa dṛṣṭapūrvāś ca rākṣasāḥ<br>balavanto mahākāyā nihatāś cāpy anekaśaḥ</div>
<div class="sloka" id="149_sloka17"> <a href="149.htm#149_sloka17">17 </a> <br>na tv idaṃ keṣu cid brahman vyāhartavyaṃ kathaṃ cana<br>vidyārthino hi me putrān viprakuryuḥ kutūhalāt</div>
<div class="sloka" id="149_sloka18"> <a href="149.htm#149_sloka18">18 </a> <br>guruṇā cānanujñāto grāhayed yaṃ suto mama<br>na sa kuryāt tayā kāryaṃ vidyayeti satāṃ matam</div>
<div class="sloka" id="149_sloka19"> <a href="149.htm#149_sloka19">19 </a> <br>[vai]<br>evam uktas tu pṛthayā sa vipro bhāryayā saha<br>hṛṣṭaḥ saṃpūjayām āsa tad vākyam amṛtopamam</div></body></html>