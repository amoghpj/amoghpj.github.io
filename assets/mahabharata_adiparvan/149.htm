<html><body><div class="sloka" id="149_sloka1"> <a href="149.htm#149_sloka1">1 </a> <br>[kuntī]<br>na viṣādas tvayā kāryo bhayād asmāt kathaṃ cana<br>upāyaḥ paridṛṣṭo 'tra tasmān mokṣāya rakṣasaḥ<br>[कुन्ती] <br>न विषादस् त्वया कार्यो भयाद् अस्मात् कथं चन <br>उपायः परिदृष्टो 'त्र तस्मान् मोक्षाय रक्षसः </div>
<div class="sloka" id="149_sloka2"> <a href="149.htm#149_sloka2">2 </a> <br>ekas tava suto bālaḥ kanyā caikā tapasvinī<br>na te tayos tathā patnyā gamanaṃ tatra rocaye<br>एकस् तव सुतो बालः कन्या चैका तपस्विनी <br>न ते तयोस् तथा पत्न्या गमनं तत्र रोचये </div>
<div class="sloka" id="149_sloka3"> <a href="149.htm#149_sloka3">3 </a> <br>mama pañca sutā brahmaṃs teṣām eko gamiṣyati<br>tvadarthaṃ balim ādāya tasya pāpasya rakṣasaḥ<br>मम पञ्च सुता ब्रह्मंस् तेषाम् एको गमिष्यति <br>त्वदर्थं बलिम् आदाय तस्य पापस्य रक्षसः </div>
<div class="sloka" id="149_sloka4"> <a href="149.htm#149_sloka4">4 </a> <br>[brāhmaṇa]<br>nāham etat kariṣyāmi jīvitārthī kathaṃ cana<br>brāhmaṇasyātitheś caiva svārthe prāṇair viyojanam<br>[ब्राह्मण] <br>नाहम् एतत् करिष्यामि जीवितार्थी कथं चन <br>ब्राह्मणस्यातिथेश् चैव स्वार्थे प्राणैर् वियोजनम् </div>
<div class="sloka" id="149_sloka5"> <a href="149.htm#149_sloka5">5 </a> <br>na tv etad akulīnāsu nādharmiṣṭhāsu vidyate<br>yad brāhmaṇārthe visṛjed ātmānam api cātmajam<br>न त्व् एतद् अकुलीनासु नाधर्मिष्ठासु विद्यते <br>यद् ब्राह्मणार्थे विसृजेद् आत्मानम् अपि चात्मजम् </div>
<div class="sloka" id="149_sloka6"> <a href="149.htm#149_sloka6">6 </a> <br>ātmanas tu mayā śreyo boddhavyam iti rocaye<br>brahma vadhyātma vadhyā vā śreya ātmavadho mama<br>आत्मनस् तु मया श्रेयो बोद्धव्यम् इति रोचये <br>ब्रह्म वध्यात्म वध्या वा श्रेय आत्मवधो मम </div>
<div class="sloka" id="149_sloka7"> <a href="149.htm#149_sloka7">7 </a> <br>brahmavadhyā paraṃ pāpaṃ niṣkṛtir nātra vidyate<br>abuddhipūrvaṃ kṛtvāpi śreya ātmavadho mama<br>ब्रह्मवध्या परं पापं निष्कृतिर् नात्र विद्यते <br>अबुद्धिपूर्वं कृत्वापि श्रेय आत्मवधो मम </div>
<div class="sloka" id="149_sloka8"> <a href="149.htm#149_sloka8">8 </a> <br>na tv ahaṃ vadham ākāṅkṣe svayam evātmanaḥ śubhe<br>paraiḥ kṛte vadhe pāpaṃ na kiṃ cin mayi vidyate<br>न त्व् अहं वधम् आकाङ्क्षे स्वयम् एवात्मनः शुभे <br>परैः कृते वधे पापं न किं चिन् मयि विद्यते </div>
<div class="sloka" id="149_sloka9"> <a href="149.htm#149_sloka9">9 </a> <br>abhisaṃdhikṛte tasmin brāhmaṇasya vadhe mayā<br>niṣkṛtiṃ na prapaśyāmi nṛśaṃsaṃ kṣudram eva ca<br>अभिसंधिकृते तस्मिन् ब्राह्मणस्य वधे मया <br>निष्कृतिं न प्रपश्यामि नृशंसं क्षुद्रम् एव च </div>
<div class="sloka" id="149_sloka10"> <a href="149.htm#149_sloka10">10 </a> <br>āgatasya gṛhe tyāgas tathaiva śaraṇārthinaḥ<br>yācamānasya ca vadho nṛśaṃsaṃ paramaṃ matam<br>आगतस्य गृहे त्यागस् तथैव शरणार्थिनः <br>याचमानस्य च वधो नृशंसं परमं मतम् </div>
<div class="sloka" id="149_sloka11"> <a href="149.htm#149_sloka11">11 </a> <br>kuryān na ninditaṃ karma na nṛśaṃsaṃ kadā cana<br>iti pūrve mahātmāna āpad dharmavido viduḥ<br>कुर्यान् न निन्दितं कर्म न नृशंसं कदा चन <br>इति पूर्वे महात्मान आपद् धर्मविदो विदुः </div>
<div class="sloka" id="149_sloka12"> <a href="149.htm#149_sloka12">12 </a> <br>śreyāṃs tu sahadārasya vināśo 'dya mama svayam<br>brāhmaṇasya vadhaṃ nāham anumaṃsye kathaṃ cana<br>श्रेयांस् तु सहदारस्य विनाशो 'द्य मम स्वयम् <br>ब्राह्मणस्य वधं नाहम् अनुमंस्ये कथं चन </div>
<div class="sloka" id="149_sloka13"> <a href="149.htm#149_sloka13">13 </a> <br>[kuntī]<br>mamāpy eṣā matir brahman viprā rakṣyā iti sthirā<br>na cāpy aniṣṭaḥ putro me yadi putraśataṃ bhavet<br>[कुन्ती] <br>ममाप्य् एषा मतिर् ब्रह्मन् विप्रा रक्ष्या इति स्थिरा <br>न चाप्य् अनिष्टः पुत्रो मे यदि पुत्रशतं भवेत् </div>
<div class="sloka" id="149_sloka14"> <a href="149.htm#149_sloka14">14 </a> <br>na cāsau rākṣasaḥ śakto mama putra vināśane<br>vīryavān mantrasiddhaś ca tejasvī ca suto mama<br>न चासु राक्षसः शक्तो मम पुत्र विनाशने <br>वीर्यवान् मन्त्रसिद्धश् च तेजस्वी च सुतो मम </div>
<div class="sloka" id="149_sloka15"> <a href="149.htm#149_sloka15">15 </a> <br>rākṣasāya ca tat sarvaṃ prāpayiṣyati bhojanam<br>mokṣayiṣyati cātmānam iti me niścitā matiḥ<br>राक्षसाय च तत् सर्वं प्रापयिष्यति भोजनम् <br>मोक्षयिष्यति चात्मानम् इति मे निश्चिता मतिः </div>
<div class="sloka" id="149_sloka16"> <a href="149.htm#149_sloka16">16 </a> <br>samāgatāś ca vīreṇa dṛṣṭapūrvāś ca rākṣasāḥ<br>balavanto mahākāyā nihatāś cāpy anekaśaḥ<br>समागताश् च वीरेण दृष्टपूर्वाश् च राक्षसाः <br>बलवन्तो महाकाया निहताश् चाप्य् अनेकशः </div>
<div class="sloka" id="149_sloka17"> <a href="149.htm#149_sloka17">17 </a> <br>na tv idaṃ keṣu cid brahman vyāhartavyaṃ kathaṃ cana<br>vidyārthino hi me putrān viprakuryuḥ kutūhalāt<br>न त्व् इदं केषु चिद् ब्रह्मन् व्याहर्तव्यं कथं चन <br>विद्यार्थिनो हि मे पुत्रान् विप्रकुर्युः कुतूहलात् </div>
<div class="sloka" id="149_sloka18"> <a href="149.htm#149_sloka18">18 </a> <br>guruṇā cānanujñāto grāhayed yaṃ suto mama<br>na sa kuryāt tayā kāryaṃ vidyayeti satāṃ matam<br>गुरुणा चाननुज्ञातो ग्राहयेद् यं सुतो मम <br>न स कुर्यात् तया कार्यं विद्ययेति सतां मतम् </div>
<div class="sloka" id="149_sloka19"> <a href="149.htm#149_sloka19">19 </a> <br>[vai]<br>evam uktas tu pṛthayā sa vipro bhāryayā saha<br>hṛṣṭaḥ saṃpūjayām āsa tad vākyam amṛtopamam<br>[वै] <br>एवम् उक्तस् तु पृथया स विप्रो भार्यया सह <br>हृष्टः संपूजयाम् आस तद् वाक्यम् अमृतोपमम् </div></body></html>