<html><body><div class="sloka" id="21_sloka1"> <a href="21.htm#21_sloka1">1 </a> <br>[sū]<br>tataḥ kāmagamaḥ pakṣī mahāvīryo mahābalaḥ<br>mātur antikam āgacchat paraṃ tīraṃ mahodadheḥ<br>[सू] <br>ततः कामगमः पक्षी महावीर्यो महाबलः <br>मातुर् अन्तिकम् आगच्छत् परं तीरं महोदधेः </div>
<div class="sloka" id="21_sloka2"> <a href="21.htm#21_sloka2">2 </a> <br>yatra sā vinatā tasmin paṇitena parājitā<br>atīva duḥkhasaṃtaptā dāsī bhāvam upāgatā<br>यत्र सा विनता तस्मिन् पणितेन पराजिता <br>अतीव दुःखसंतप्ता दासी भावम् उपागता </div>
<div class="sloka" id="21_sloka3"> <a href="21.htm#21_sloka3">3 </a> <br>tataḥ kadā cid vinatāṃ pravaṇāṃ putra saṃnidhau<br>kāla āhūya vacanaṃ kadrūr idam abhāṣata<br>ततः कदा चिद् विनतां प्रवणां पुत्र संनिधु <br>काल आहूय वचनं कद्रूर् इदम् अभाषत </div>
<div class="sloka" id="21_sloka4"> <a href="21.htm#21_sloka4">4 </a> <br>nāgānām ālayaṃ bhadre suramyaṃ ramaṇīyakam<br>samudrakukṣāv ekānte tatra māṃ vinate vaha<br>नागानाम् आलयं भद्रे सुरम्यं रमणीयकम् <br>समुद्रकुक्षाव् एकान्ते तत्र मां विनते वह </div>
<div class="sloka" id="21_sloka5"> <a href="21.htm#21_sloka5">5 </a> <br>tataḥ suparṇamātā tām avahat sarpamātaram<br>pannagān garuḍaś cāpi mātur vacanacoditaḥ<br>ततः सुपर्णमाता ताम् अवहत् सर्पमातरम् <br>पन्नगान् गरुडश् चापि मातुर् वचनचोदितः </div>
<div class="sloka" id="21_sloka6"> <a href="21.htm#21_sloka6">6 </a> <br>sa sūryasyābhito yāti vainateyo vihaṃgamaḥ<br>sūryaraśmi parītāś ca mūrcchitāḥ pannagābhavan<br>tadavasthān sutān dṛṣṭvā kadrūḥ śakram athāstuvat<br>स सूर्यस्याभितो याति वैनतेयो विहंगमः <br>सूर्यरश्मि परीताश् च मूर्च्छिताः पन्नगाभवन् <br>तदवस्थान् सुतान् दृष्ट्वा कद्रूः शक्रम् अथास्तुवत् </div>
<div class="sloka" id="21_sloka7"> <a href="21.htm#21_sloka7">7 </a> <br>namas te devadeveśa namas te balasūdana<br>namucighna namas te 'stu sahasrākṣa śacīpate<br>नमस् ते देवदेवेश नमस् ते बलसूदन <br>नमुचिघ्न नमस् ते 'स्तु सहस्राक्ष शचीपते </div>
<div class="sloka" id="21_sloka8"> <a href="21.htm#21_sloka8">8 </a> <br>sarpāṇāṃ sūryataptānāṃ vāriṇā tvaṃ plavo bhava<br>tvam eva paramaṃ trāṇam asmākam amarottama<br>सर्पाणां सूर्यतप्तानां वारिणा त्वं प्लवो भव <br>त्वम् एव परमं त्राणम् अस्माकम् अमरोत्तम </div>
<div class="sloka" id="21_sloka9"> <a href="21.htm#21_sloka9">9 </a> <br>īśo hy asi payaḥ sraṣṭuṃ tvam analpaṃ puraṃdara<br>tvam eva meghas tvaṃ vāyus tvam agnir vaidyuto 'mbare<br>ईशो ह्य् असि पयः स्रष्टुं त्वम् अनल्पं पुरंदर <br>त्वम् एव मेघस् त्वं वायुस् त्वम् अग्निर् वैद्युतो 'म्बरे </div>
<div class="sloka" id="21_sloka10"> <a href="21.htm#21_sloka10">10 </a> <br>tvam abhraghanavikṣeptā tvām evāhur punar ghanam<br>tvaṃ vajram atulaṃ ghoraṃ ghoṣavāṃs tvaṃ balāhakaḥ<br>त्वम् अभ्रघनविक्षेप्ता त्वाम् एवाहुर् पुनर् घनम् <br>त्वं वज्रम् अतुलं घोरं घोषवांस् त्वं बलाहकः </div>
<div class="sloka" id="21_sloka11"> <a href="21.htm#21_sloka11">11 </a> <br>sraṣṭā tvam eva lokānāṃ saṃhartā cāparājitaḥ<br>tvaṃ jyotiḥ sarvabhūtānāṃ tvam ādityo vibhāvasuḥ<br>स्रष्टा त्वम् एव लोकानां संहर्ता चापराजितः <br>त्वं ज्योतिः सर्वभूतानां त्वम् आदित्यो विभावसुः </div>
<div class="sloka" id="21_sloka12"> <a href="21.htm#21_sloka12">12 </a> <br>tvaṃ mahad bhūtam āścaryaṃ tvaṃ rājā tvaṃ surottamaḥ<br>tvaṃ viṣṇus tvaṃ sahasrākṣas tvaṃ devas tvaṃ parāyaṇam<br>त्वं महद् भूतम् आश्चर्यं त्वं राजा त्वं सुरोत्तमः <br>त्वं विष्णुस् त्वं सहस्राक्षस् त्वं देवस् त्वं परायणम् </div>
<div class="sloka" id="21_sloka13"> <a href="21.htm#21_sloka13">13 </a> <br>tvaṃ sarvam amṛtaṃ deva tvaṃ somaḥ paramārcitaḥ<br>tvaṃ muhūrtas tithiś ca tvaṃ lavas tvaṃ vai punaḥ kṣaṇa<br>त्वं सर्वम् अमृतं देव त्वं सोमः परमार्चितः <br>त्वं मुहूर्तस् तिथिश् च त्वं लवस् त्वं वै पुनः क्षण </div>
<div class="sloka" id="21_sloka14"> <a href="21.htm#21_sloka14">14 </a> <br>śuklas tvaṃ bahulaś caiva kalā kāṣṭhā truṭis tathā<br>saṃvatsararṣavo māsā rajanyaś ca dināni ca<br>शुक्लस् त्वं बहुलश् चैव कला काष्ठा त्रुटिस् तथा <br>संवत्सरर्षवो मासा रजन्यश् च दिनानि च </div>
<div class="sloka" id="21_sloka15"> <a href="21.htm#21_sloka15">15 </a> <br>tvam uttamā sagiri vanā vasuṃdharā; sabhāskaraṃ vitimiram ambaraṃ tathā<br>mahodadhiḥ satimi timiṃgilas tathā; mahormimān bahu makaro jhaṣālayaḥ<br>त्वम् उत्तमा सगिरि वना वसुंधरा; सभास्करं वितिमिरम् अम्बरं तथा <br>महोदधिः सतिमि तिमिंगिलस् तथा; महोर्मिमान् बहु मकरो झषालयः </div>
<div class="sloka" id="21_sloka16"> <a href="21.htm#21_sloka16">16 </a> <br>mahad yaśas tvam iti sadābhipūjyase; manīṣibhir muditamanā maharṣibhiḥ<br>abhiṣṭutaḥ pibasi ca somam adhvare; vaṣaṭ kṛtāny api ca havīṃṣi bhūtaye<br>महद् यशस् त्वम् इति सदाभिपूज्यसे; मनीषिभिर् मुदितमना महर्षिभिः <br>अभिष्टुतः पिबसि च सोमम् अध्वरे; वषट् कृतान्य् अपि च हवींषि भूतये </div></body></html>