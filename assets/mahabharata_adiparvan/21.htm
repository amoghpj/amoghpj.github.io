<html><body><div class="sloka" id="21_sloka1"> <a href="21.htm#21_sloka1">1 </a> <br>[sū]<br>tataḥ kāmagamaḥ pakṣī mahāvīryo mahābalaḥ<br>mātur antikam āgacchat paraṃ tīraṃ mahodadheḥ</div>
<div class="sloka" id="21_sloka2"> <a href="21.htm#21_sloka2">2 </a> <br>yatra sā vinatā tasmin paṇitena parājitā<br>atīva duḥkhasaṃtaptā dāsī bhāvam upāgatā</div>
<div class="sloka" id="21_sloka3"> <a href="21.htm#21_sloka3">3 </a> <br>tataḥ kadā cid vinatāṃ pravaṇāṃ putra saṃnidhau<br>kāla āhūya vacanaṃ kadrūr idam abhāṣata</div>
<div class="sloka" id="21_sloka4"> <a href="21.htm#21_sloka4">4 </a> <br>nāgānām ālayaṃ bhadre suramyaṃ ramaṇīyakam<br>samudrakukṣāv ekānte tatra māṃ vinate vaha</div>
<div class="sloka" id="21_sloka5"> <a href="21.htm#21_sloka5">5 </a> <br>tataḥ suparṇamātā tām avahat sarpamātaram<br>pannagān garuḍaś cāpi mātur vacanacoditaḥ</div>
<div class="sloka" id="21_sloka6"> <a href="21.htm#21_sloka6">6 </a> <br>sa sūryasyābhito yāti vainateyo vihaṃgamaḥ<br>sūryaraśmi parītāś ca mūrcchitāḥ pannagābhavan<br>tadavasthān sutān dṛṣṭvā kadrūḥ śakram athāstuvat</div>
<div class="sloka" id="21_sloka7"> <a href="21.htm#21_sloka7">7 </a> <br>namas te devadeveśa namas te balasūdana<br>namucighna namas te 'stu sahasrākṣa śacīpate</div>
<div class="sloka" id="21_sloka8"> <a href="21.htm#21_sloka8">8 </a> <br>sarpāṇāṃ sūryataptānāṃ vāriṇā tvaṃ plavo bhava<br>tvam eva paramaṃ trāṇam asmākam amarottama</div>
<div class="sloka" id="21_sloka9"> <a href="21.htm#21_sloka9">9 </a> <br>īśo hy asi payaḥ sraṣṭuṃ tvam analpaṃ puraṃdara<br>tvam eva meghas tvaṃ vāyus tvam agnir vaidyuto 'mbare</div>
<div class="sloka" id="21_sloka10"> <a href="21.htm#21_sloka10">10 </a> <br>tvam abhraghanavikṣeptā tvām evāhur punar ghanam<br>tvaṃ vajram atulaṃ ghoraṃ ghoṣavāṃs tvaṃ balāhakaḥ</div>
<div class="sloka" id="21_sloka11"> <a href="21.htm#21_sloka11">11 </a> <br>sraṣṭā tvam eva lokānāṃ saṃhartā cāparājitaḥ<br>tvaṃ jyotiḥ sarvabhūtānāṃ tvam ādityo vibhāvasuḥ</div>
<div class="sloka" id="21_sloka12"> <a href="21.htm#21_sloka12">12 </a> <br>tvaṃ mahad bhūtam āścaryaṃ tvaṃ rājā tvaṃ surottamaḥ<br>tvaṃ viṣṇus tvaṃ sahasrākṣas tvaṃ devas tvaṃ parāyaṇam</div>
<div class="sloka" id="21_sloka13"> <a href="21.htm#21_sloka13">13 </a> <br>tvaṃ sarvam amṛtaṃ deva tvaṃ somaḥ paramārcitaḥ<br>tvaṃ muhūrtas tithiś ca tvaṃ lavas tvaṃ vai punaḥ kṣaṇa</div>
<div class="sloka" id="21_sloka14"> <a href="21.htm#21_sloka14">14 </a> <br>śuklas tvaṃ bahulaś caiva kalā kāṣṭhā truṭis tathā<br>saṃvatsararṣavo māsā rajanyaś ca dināni ca</div>
<div class="sloka" id="21_sloka15"> <a href="21.htm#21_sloka15">15 </a> <br>tvam uttamā sagiri vanā vasuṃdharā; sabhāskaraṃ vitimiram ambaraṃ tathā<br>mahodadhiḥ satimi timiṃgilas tathā; mahormimān bahu makaro jhaṣālayaḥ</div>
<div class="sloka" id="21_sloka16"> <a href="21.htm#21_sloka16">16 </a> <br>mahad yaśas tvam iti sadābhipūjyase; manīṣibhir muditamanā maharṣibhiḥ<br>abhiṣṭutaḥ pibasi ca somam adhvare; vaṣaṭ kṛtāny api ca havīṃṣi bhūtaye</div></body></html>