<html><body><div class="sloka" id="199_sloka1"> <a href="199.htm#199_sloka1">1 </a> <br>[drupada]<br>evam etan mahāprājña yathāttha vidurādya mām<br>mamāpi paramo harṣaḥ saṃbandhe 'smin kṛte vibho</div>
<div class="sloka" id="199_sloka2"> <a href="199.htm#199_sloka2">2 </a> <br>gamanaṃ cāpi yuktaṃ syād gṛham eṣāṃ mahātmanām<br>na tu tāvan mayā yuktam etad vaktuṃ svayaṃ girā</div>
<div class="sloka" id="199_sloka3"> <a href="199.htm#199_sloka3">3 </a> <br>yadā tu manyate vīraḥ kuntīputro yudhiṣṭhiraḥ<br>bhīmasenārjunau caiva yamau ca puruṣarṣabhau</div>
<div class="sloka" id="199_sloka4"> <a href="199.htm#199_sloka4">4 </a> <br>rāma kṛṣṇau ca dharmajñau tadā gacchantu pāṇḍavāḥ<br>etau hi puruṣavyāghāv eṣāṃ priyahite ratau</div>
<div class="sloka" id="199_sloka5"> <a href="199.htm#199_sloka5">5 </a> <br>[y]<br>paravanto vayaṃ rājaṃs tvayi sarve sahānugāḥ<br>yathā vakṣyasi naḥ prītyā kariṣyāmas tathā vayam</div>
<div class="sloka" id="199_sloka6"> <a href="199.htm#199_sloka6">6 </a> <br>[vai]<br>tato 'bravīd vāsudevo gamanaṃ mama rocate<br>yathā vā manyate rājā drupadaḥ sarvadharmavit</div>
<div class="sloka" id="199_sloka7"> <a href="199.htm#199_sloka7">7 </a> <br>[drupada]<br>yathaiva manyate vīro dāśārhaḥ puruṣottamaḥ<br>prāptakālaṃ mahābāhuḥ sā buddhir niścitā mama</div>
<div class="sloka" id="199_sloka8"> <a href="199.htm#199_sloka8">8 </a> <br>yathaiva hi mahābhāgāḥ kaunteyā mama sāṃpratam<br>tathaiva vāsudevasya pāṇḍuputrā na saṃśayaḥ</div>
<div class="sloka" id="199_sloka9"> <a href="199.htm#199_sloka9">9 </a> <br>na tad dhyāyati kaunteyo dharmaputro yudhiṣṭhiraḥ<br>yad eṣāṃ puruṣavyāghraḥ śreyo dhyāyati keśavaḥ</div>
<div class="sloka" id="199_sloka10"> <a href="199.htm#199_sloka10">10 </a> <br>[vai]<br>tatas te samanujñātā drupadena mahātmanā<br>pāṇḍavāś caiva kṛṣṇaś ca viduraś ca mahāmatiḥ</div>
<div class="sloka" id="199_sloka11"> <a href="199.htm#199_sloka11">11 </a> <br>ādāya draupadīṃ kṛṣṇāṃ kuntīṃ caiva yaśasvinīm<br>savihāraṃ sukhaṃ jagmur nagaraṃ nāgasāhvayam</div>
<div class="sloka" id="199_sloka12"> <a href="199.htm#199_sloka12">12 </a> <br>śrutvā copasthitān vīrān dhṛtarāṣṭro 'pi kauravaḥ<br>pratigrahāya pāṇḍūnāṃ preṣayām āsa kauravān</div>
<div class="sloka" id="199_sloka13"> <a href="199.htm#199_sloka13">13 </a> <br>vikarṇaṃ ca maheṣvāsaṃ citrasenaṃ ca bhārata<br>droṇaṃ ca parameṣvāsaṃ gautamaṃ kṛpam eva ca</div>
<div class="sloka" id="199_sloka14"> <a href="199.htm#199_sloka14">14 </a> <br>tais te parivṛtā vīrāḥ śobhamānā mahārathāḥ<br>nagaraṃ hāstinapuraṃ śanaiḥ praviviśus tadā</div>
<div class="sloka" id="199_sloka15"> <a href="199.htm#199_sloka15">15 </a> <br>kautūhalena nagaraṃ dīryamāṇam ivābhavat<br>yatra te puruṣavyāghrāḥ śokaduḥkhavināśanāḥ</div>
<div class="sloka" id="199_sloka16"> <a href="199.htm#199_sloka16">16 </a> <br>tata uccāvacā vācaḥ priyāḥ priyacikīrṣubhiḥ<br>udīritā aśṛṇvaṃs te pāṇḍavā hṛdayaṃgamāḥ</div>
<div class="sloka" id="199_sloka17"> <a href="199.htm#199_sloka17">17 </a> <br>ayaṃ sa puruṣavyāghraḥ punar āyāti dharmavit<br>yo naḥ svān iva dāyādān dharmeṇa parirakṣati</div>
<div class="sloka" id="199_sloka18"> <a href="199.htm#199_sloka18">18 </a> <br>adya pāṇḍur mahārājo vanād iva vanapriyaḥ<br>āgataḥ priyam asmākaṃ cikīrṣur nātra saṃśayaḥ</div>
<div class="sloka" id="199_sloka19"> <a href="199.htm#199_sloka19">19 </a> <br>kiṃ nu nādya kṛtaṃ tāvat sarveṣāṃ naḥ paraṃ priyam<br>yan naḥ kuntīsutā vīrā bhartāraḥ punarāgatāḥ</div>
<div class="sloka" id="199_sloka20"> <a href="199.htm#199_sloka20">20 </a> <br>yadi dattaṃ yadi hutaṃ vidyate yadi nas tapaḥ<br>tena tiṣṭhantu nagare pāṇḍavāḥ śaradāṃ śatam</div>
<div class="sloka" id="199_sloka21"> <a href="199.htm#199_sloka21">21 </a> <br>tatas te dhṛtarāṣṭrasya bhīṣmasya ca mahātmanaḥ<br>anyeṣāṃ ca tad arhāṇāṃ cakruḥ pādābhivandanam</div>
<div class="sloka" id="199_sloka22"> <a href="199.htm#199_sloka22">22 </a> <br>kṛtvā tu kuśalapraśnaṃ sarveṇa nagareṇa te<br>samāviśanta veśmāni dhṛtarāṣṭrasya śāsanāt</div>
<div class="sloka" id="199_sloka23"> <a href="199.htm#199_sloka23">23 </a> <br>viśrāntās te mahātmānaḥ kaṃ cit kālaṃ mahābalāḥ<br>āhūtā dhṛtarāṣṭreṇa rājñā śāṃtanavena ca</div>
<div class="sloka" id="199_sloka24"> <a href="199.htm#199_sloka24">24 </a> <br>[dhṛ]<br>bhrātṛbhiḥ saha kaunteya nibodhedaṃ vaco mama<br>punar vo vigraho mā bhūt khāṇḍava prastham āviśa</div>
<div class="sloka" id="199_sloka25"> <a href="199.htm#199_sloka25">25 </a> <br>na ca vo vasatas tatra kaś cic chaktaḥ prabādhitum<br>saṃrakṣyamāṇān pārthena tridaśān iva vajriṇā<br>ardhaṃ rājyasya saṃprāpya khāṇḍava prastham āviśa</div>
<div class="sloka" id="199_sloka26"> <a href="199.htm#199_sloka26">26 </a> <br>[vai]<br>pratigṛhya tu tad vākyaṃ nṛpaṃ sarve praṇamya ca<br>pratasthire tato ghoraṃ vanaṃ tan manujarṣabhāḥ<br>ardhaṃ rājyasya saṃprāpya khāṇḍava prastham āviśan</div>
<div class="sloka" id="199_sloka27"> <a href="199.htm#199_sloka27">27 </a> <br>tatas te pāṇḍavās tatra gatvā kṛṣṇa purogamāḥ<br>maṇḍayāṃ cakrire tad vai puraṃ svargavad acyutāḥ</div>
<div class="sloka" id="199_sloka28"> <a href="199.htm#199_sloka28">28 </a> <br>tataḥ puṇye śive deśe śāntiṃ kṛtvā mahārathāḥ<br>nagaraṃ māpayām āsur dvaipāyana purogamāḥ</div>
<div class="sloka" id="199_sloka29"> <a href="199.htm#199_sloka29">29 </a> <br>sāgarapratirūpābhiḥ parikhābhir alaṃkṛtam<br>prākareṇa ca saṃpannaṃ divam āvṛtya tiṣṭhatā</div>
<div class="sloka" id="199_sloka30"> <a href="199.htm#199_sloka30">30 </a> <br>pāṇḍurābhraprakāśena himarāśi nibhena ca<br>śuśubhe tat puraśreṣṭhaṃ nāgair bhogavatī yathā</div>
<div class="sloka" id="199_sloka31"> <a href="199.htm#199_sloka31">31 </a> <br>dvipakṣagaruḍa prakhyair dvārair ghorapradarśanaiḥ<br>guptam abhracaya prakhyair gopurair mandaropamaiḥ</div>
<div class="sloka" id="199_sloka32"> <a href="199.htm#199_sloka32">32 </a> <br>vividhair atinirviddhaiḥ śastropetaiḥ susaṃvṛtaiḥ<br>śaktibhiś cāvṛtaṃ tad dhi dvijihvair iva pannagaiḥ<br>talpaiś cābhyāsikair yuktaṃ śuśubhe yodharakṣitam</div>
<div class="sloka" id="199_sloka33"> <a href="199.htm#199_sloka33">33 </a> <br>tīkṣṇāṅkuśa śataghnībhir yantrajālaiś ca śobhitam<br>āyasaiś ca mahācakraiḥ śuśubhe tat purottamam</div>
<div class="sloka" id="199_sloka34"> <a href="199.htm#199_sloka34">34 </a> <br>suvibhaktamahārathyaṃ devatā bādha varjitam<br>virocamānaṃ vividhaiḥ pāṇḍurair bhavanottamaiḥ</div>
<div class="sloka" id="199_sloka35"> <a href="199.htm#199_sloka35">35 </a> <br>tantriviṣṭapa saṃkāśam indraprasthaṃ vyarocata<br>meghavindam ivākāśe vṛddhaṃ vidyut samāvṛtam</div>
<div class="sloka" id="199_sloka36"> <a href="199.htm#199_sloka36">36 </a> <br>tatra ramye śubhe deśe kauravasya niveśanam<br>śuśubhe dhanasaṃpūrṇaṃ dhanādhyakṣakṣayopamam</div>
<div class="sloka" id="199_sloka37"> <a href="199.htm#199_sloka37">37 </a> <br>tatrāgacchan dvijā rājan sarvavedavidāṃ varāḥ<br>nivāsaṃ rocayanti sma sarvabhāṣāvidas tathā</div>
<div class="sloka" id="199_sloka38"> <a href="199.htm#199_sloka38">38 </a> <br>vaṇijaś cābhyayus tatra deśe digbhyo dhanārthinaḥ<br>sarvaśilpavidaś caiva vāsāyābhyāgamaṃs tadā</div>
<div class="sloka" id="199_sloka39"> <a href="199.htm#199_sloka39">39 </a> <br>udyānāni ca ramyāṇi nagarasya samantataḥ<br>āmrair āmrātakair nīpair aśokaiś campakais tathā</div>
<div class="sloka" id="199_sloka40"> <a href="199.htm#199_sloka40">40 </a> <br>puṃnāgair nāgapuṣpaiś ca lakucaiḥ panasais tathā<br>śālatālakadambaiś ca bakulaiś ca saketakaiḥ</div>
<div class="sloka" id="199_sloka41"> <a href="199.htm#199_sloka41">41 </a> <br>manoharaiḥ puṣpitaiś ca phalabhārāvanāmitaiḥ<br>prācīnāmalakair lodhrair aṅkolaiś ca supuṣpitaiḥ</div>
<div class="sloka" id="199_sloka42"> <a href="199.htm#199_sloka42">42 </a> <br>jambūbhiḥ pāṭalābhiś ca kubjakair atimuktakaiḥ<br>karavīraiḥ pārijātair anyaiś ca vividhair drumaiḥ</div>
<div class="sloka" id="199_sloka43"> <a href="199.htm#199_sloka43">43 </a> <br>nityapuṣpaphalopetair nānādvija gaṇāyutam<br>mattabarhiṇa saṃghuṣṭaṃ kokilaiś ca sadā madaiḥ</div>
<div class="sloka" id="199_sloka44"> <a href="199.htm#199_sloka44">44 </a> <br>gṛhair ādarśavimalair vividhaiś ca latāgṛhaiḥ<br>manoharaiś citragṛhais tathā jagati parvataiḥ<br>vāpībhir vividhābhiś ca pūrṇābhiḥ paramāmbhasā</div>
<div class="sloka" id="199_sloka45"> <a href="199.htm#199_sloka45">45 </a> <br>sarobhir atiramyaiś ca padmotpalasugandhibhiḥ<br>haṃsakāraṇḍava yutaiś cakravākopaśobhitaiḥ</div>
<div class="sloka" id="199_sloka46"> <a href="199.htm#199_sloka46">46 </a> <br>ramyāś ca vividhās tatra puṣkariṇyo vanāvṛtāḥ<br>taḍāgāni ca ramyāṇi bṛhanti ca mahānti ca</div>
<div class="sloka" id="199_sloka47"> <a href="199.htm#199_sloka47">47 </a> <br>teṣāṃ puṇyajanopetaṃ rāṣṭram āvasatāṃ mahat<br>pāṇḍavānāṃ mahārāja śaśvat prītir avardhata</div>
<div class="sloka" id="199_sloka48"> <a href="199.htm#199_sloka48">48 </a> <br>tatra bhīṣmeṇa rājñā ca dharmapraṇayane kṛte<br>pāṇḍavāḥ samapadyanta khāṇḍava prasthavāsinaḥ</div>
<div class="sloka" id="199_sloka49"> <a href="199.htm#199_sloka49">49 </a> <br>pañcabhis tair maheṣvāsair indrakalpaiḥ samanvitam<br>śuśubhe tat puraśreṣṭhaṃ nāgair bhogavatī yathā</div></body></html>