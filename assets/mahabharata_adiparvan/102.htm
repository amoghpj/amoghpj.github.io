<html><body><div class="sloka" id="102_sloka1"> <a href="102.htm#102_sloka1">1 </a> <br>[v]<br>teṣu triṣu kumāreṣu jāteṣu kurujāṅgalam<br>kuravo 'tha kurukṣetraṃ trayam etad avardhata<br>[व्] <br>तेषु त्रिषु कुमारेषु जातेषु कुरुजाङ्गलम् <br>कुरवो 'थ कुरुक्षेत्रं त्रयम् एतद् अवर्धत </div>
<div class="sloka" id="102_sloka2"> <a href="102.htm#102_sloka2">2 </a> <br>ūrdhvasasyābhavad bhūmiḥ sasyāni phalavanti ca<br>yathartu varṣī parjanyo bahupuṣpaphalā drumāḥ<br>ऊर्ध्वसस्याभवद् भूमिः सस्यानि फलवन्ति च <br>यथर्तु वर्षी पर्जन्यो बहुपुष्पफला द्रुमाः </div>
<div class="sloka" id="102_sloka3"> <a href="102.htm#102_sloka3">3 </a> <br>vāhanāni prahṛṣṭāni muditā mṛgapakṣiṇaḥ<br>gandhavanti ca mālyāni rasavanti phalāni ca<br>वाहनानि प्रहृष्टानि मुदिता मृगपक्षिणः <br>गन्धवन्ति च माल्यानि रसवन्ति फलानि च </div>
<div class="sloka" id="102_sloka4"> <a href="102.htm#102_sloka4">4 </a> <br>vaṇigbhiś cāvakīryanta nagarāṇy atha śilpibhiḥ<br>śūrāś ca kṛtavidyāś ca santaś ca sukhino 'bhavan<br>वणिग्भिश् चावकीर्यन्त नगराण्य् अथ शिल्पिभिः <br>शूराश् च कृतविद्याश् च सन्तश् च सुखिनो 'भवन् </div>
<div class="sloka" id="102_sloka5"> <a href="102.htm#102_sloka5">5 </a> <br>nābhavan dasyavaḥ ke cin nādharmarucayo janāḥ<br>pradeśeṣv api rāṣṭrāṇāṃ kṛtaṃ yugam avartata<br>नाभवन् दस्यवः के चिन् नाधर्मरुचयो जनाः <br>प्रदेशेष्व् अपि राष्ट्राणां कृतं युगम् अवर्तत </div>
<div class="sloka" id="102_sloka6"> <a href="102.htm#102_sloka6">6 </a> <br>dānakriyā dharmaśīlā yajñavrataparāyaṇāḥ<br>anyonyaprītisaṃyuktā vyavardhanta prajās tadā<br>दानक्रिया धर्मशीला यज्ञव्रतपरायणाः <br>अन्योन्यप्रीतिसंयुक्ता व्यवर्धन्त प्रजास् तदा </div>
<div class="sloka" id="102_sloka7"> <a href="102.htm#102_sloka7">7 </a> <br>mānakrodhavihīnāś ca janā lobhavivarjitāḥ<br>anyonyam abhyavardhanta dharmottaram avartata<br>मानक्रोधविहीनाश् च जना लोभविवर्जिताः <br>अन्योन्यम् अभ्यवर्धन्त धर्मोत्तरम् अवर्तत </div>
<div class="sloka" id="102_sloka8"> <a href="102.htm#102_sloka8">8 </a> <br>tan mahodadhivat pūrṇaṃ nagaraṃ vai vyarocata<br>dvāratoraṇa niryūhair yuktam abhracayopamaiḥ<br>prāsādaśatasaṃbādhaṃ mahendra purasaṃnibham<br>तन् महोदधिवत् पूर्णं नगरं वै व्यरोचत <br>द्वारतोरण निर्यूहैर् युक्तम् अभ्रचयोपमैः <br>प्रासादशतसंबाधं महेन्द्र पुरसंनिभम् </div>
<div class="sloka" id="102_sloka9"> <a href="102.htm#102_sloka9">9 </a> <br>nadīṣu vanakhaṇḍeṣu vāpī palvala sānuṣu<br>kānaneṣu ca ramyeṣu vijahrur muditā janāḥ<br>नदीषु वनखण्डेषु वापी पल्वल सानुषु <br>काननेषु च रम्येषु विजह्रुर् मुदिता जनाः </div>
<div class="sloka" id="102_sloka10"> <a href="102.htm#102_sloka10">10 </a> <br>uttaraiḥ kurubhir sārdhaṃ dakṣiṇāḥ kuravas tadā<br>vispardhamānā vyacaraṃs tathā siddharṣicāraṇaiḥ<br>nābhavat kṛpaṇaḥ kaś cin nābhavan vidhavāḥ striyaḥ<br>उत्तरैः कुरुभिर् सार्धं दक्षिणाः कुरवस् तदा <br>विस्पर्धमाना व्यचरंस् तथा सिद्धर्षिचारणैः <br>नाभवत् कृपणः कश् चिन् नाभवन् विधवाः स्त्रियः </div>
<div class="sloka" id="102_sloka11"> <a href="102.htm#102_sloka11">11 </a> <br>tasmiñ janapade ramye bahavaḥ kurubhiḥ kṛtāḥ<br>kūpārāma sabhā vāpyo brāhmaṇāvasathās tathā<br>bhīṣmeṇa śāstrato rājan sarvataḥ parirakṣite<br>तस्मिञ् जनपदे रम्ये बहवः कुरुभिः कृताः <br>कूपाराम सभा वाप्यो ब्राह्मणावसथास् तथा <br>भीष्मेण शास्त्रतो राजन् सर्वतः परिरक्षिते </div>
<div class="sloka" id="102_sloka12"> <a href="102.htm#102_sloka12">12 </a> <br>babhūva ramaṇīyaś ca caityayūpa śatāṅkitaḥ<br>sa deśaḥ pararāṣṭrāṇi pratigṛhyābhivardhitaḥ<br>bhīṣmeṇa vihitaṃ rāṣṭre dharmacakram avartata<br>बभूव रमणीयश् च चैत्ययूप शताङ्कितः <br>स देशः परराष्ट्राणि प्रतिगृह्याभिवर्धितः <br>भीष्मेण विहितं राष्ट्रे धर्मचक्रम् अवर्तत </div>
<div class="sloka" id="102_sloka13"> <a href="102.htm#102_sloka13">13 </a> <br>kriyamāṇeṣu kṛtyeṣu kumārāṇāṃ mahātmanām<br>paurajānapadāḥ sarve babhūvuḥ satatotsavāḥ<br>क्रियमाणेषु कृत्येषु कुमाराणां महात्मनाम् <br>पुरजानपदाः सर्वे बभूवुः सततोत्सवाः </div>
<div class="sloka" id="102_sloka14"> <a href="102.htm#102_sloka14">14 </a> <br>gṛheṣu kurumukhyānāṃ paurāṇāṃ ca narādhipa<br>dīyatāṃ bhujyatāṃ ceti vāco 'śrūyanta sarvaśaḥ<br>गृहेषु कुरुमुख्यानां पुराणां च नराधिप <br>दीयतां भुज्यतां चेति वाचो 'श्रूयन्त सर्वशः </div>
<div class="sloka" id="102_sloka15"> <a href="102.htm#102_sloka15">15 </a> <br>dhṛtarāṣṭraś ca pāṇḍuś ca viduraś ca mahāmatiḥ<br>janmaprabhṛti bhīṣmeṇa putravat paripālitāḥ<br>धृतराष्ट्रश् च पाण्डुश् च विदुरश् च महामतिः <br>जन्मप्रभृति भीष्मेण पुत्रवत् परिपालिताः </div>
<div class="sloka" id="102_sloka16"> <a href="102.htm#102_sloka16">16 </a> <br>saṃskāraiḥ saṃskṛtās te tu vratādhyayana saṃyutāḥ<br>śramavyāyāma kuśalāḥ samapadyanta yauvanam<br>संस्कारैः संस्कृतास् ते तु व्रताध्ययन संयुताः <br>श्रमव्यायाम कुशलाः समपद्यन्त युवनम् </div>
<div class="sloka" id="102_sloka17"> <a href="102.htm#102_sloka17">17 </a> <br>dhanurvede 'śvapṛṣṭhe ca gadāyuddhe 'si carmaṇi<br>tathaiva gajaśikṣāyāṃ nītiśāstre ca pāragāḥ<br>धनुर्वेदे 'श्वपृष्ठे च गदायुद्धे 'सि चर्मणि <br>तथैव गजशिक्षायां नीतिशास्त्रे च पारगाः </div>
<div class="sloka" id="102_sloka18"> <a href="102.htm#102_sloka18">18 </a> <br>itihāsa purāṇeṣu nānā śikṣāsu cābhibho<br>vedavedāṅgatattvajñāḥ sarvatra kṛtaniśramāḥ<br>इतिहास पुराणेषु नाना शिक्षासु चाभिभो <br>वेदवेदाङ्गतत्त्वज्ञाः सर्वत्र कृतनिश्रमाः </div>
<div class="sloka" id="102_sloka19"> <a href="102.htm#102_sloka19">19 </a> <br>pāṇḍur dhanuṣi vikrānto narebhyo 'bhyadhiko 'bhavat<br>aty anyān balavān āsīd dhṛtarāṣṭro mahīpatiḥ<br>पाण्डुर् धनुषि विक्रान्तो नरेभ्यो 'भ्यधिको 'भवत् <br>अत्य् अन्यान् बलवान् आसीद् धृतराष्ट्रो महीपतिः </div>
<div class="sloka" id="102_sloka20"> <a href="102.htm#102_sloka20">20 </a> <br>triṣu lokeṣu na tv āsīt kaś cid vidura saṃmitaḥ<br>dharmanityas tato rājan dharme ca paramaṃ gataḥ<br>त्रिषु लोकेषु न त्व् आसीत् कश् चिद् विदुर संमितः <br>धर्मनित्यस् ततो राजन् धर्मे च परमं गतः </div>
<div class="sloka" id="102_sloka21"> <a href="102.htm#102_sloka21">21 </a> <br>pranaṣṭaṃ śaṃtanor vaṃśaṃ samīkṣya punar uddhṛtam<br>tato nirvacanaṃ loke sarvarāṣṭreṣv avartata<br>प्रनष्टं शंतनोर् वंशं समीक्ष्य पुनर् उद्धृतम् <br>ततो निर्वचनं लोके सर्वराष्ट्रेष्व् अवर्तत </div>
<div class="sloka" id="102_sloka22"> <a href="102.htm#102_sloka22">22 </a> <br>vīrasūnāṃ kāśisute deśānāṃ kurujāṅgalam<br>sarvadharmavidāṃ bhīṣmaḥ purāṇāṃ gajasāhvayam<br>वीरसूनां काशिसुते देशानां कुरुजाङ्गलम् <br>सर्वधर्मविदां भीष्मः पुराणां गजसाह्वयम् </div></body></html>