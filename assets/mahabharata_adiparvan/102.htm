<html><body><div class="sloka" id="102_sloka1"> <a href="102.htm#102_sloka1">1 </a> <br>[v]<br>teṣu triṣu kumāreṣu jāteṣu kurujāṅgalam<br>kuravo 'tha kurukṣetraṃ trayam etad avardhata</div>
<div class="sloka" id="102_sloka2"> <a href="102.htm#102_sloka2">2 </a> <br>ūrdhvasasyābhavad bhūmiḥ sasyāni phalavanti ca<br>yathartu varṣī parjanyo bahupuṣpaphalā drumāḥ</div>
<div class="sloka" id="102_sloka3"> <a href="102.htm#102_sloka3">3 </a> <br>vāhanāni prahṛṣṭāni muditā mṛgapakṣiṇaḥ<br>gandhavanti ca mālyāni rasavanti phalāni ca</div>
<div class="sloka" id="102_sloka4"> <a href="102.htm#102_sloka4">4 </a> <br>vaṇigbhiś cāvakīryanta nagarāṇy atha śilpibhiḥ<br>śūrāś ca kṛtavidyāś ca santaś ca sukhino 'bhavan</div>
<div class="sloka" id="102_sloka5"> <a href="102.htm#102_sloka5">5 </a> <br>nābhavan dasyavaḥ ke cin nādharmarucayo janāḥ<br>pradeśeṣv api rāṣṭrāṇāṃ kṛtaṃ yugam avartata</div>
<div class="sloka" id="102_sloka6"> <a href="102.htm#102_sloka6">6 </a> <br>dānakriyā dharmaśīlā yajñavrataparāyaṇāḥ<br>anyonyaprītisaṃyuktā vyavardhanta prajās tadā</div>
<div class="sloka" id="102_sloka7"> <a href="102.htm#102_sloka7">7 </a> <br>mānakrodhavihīnāś ca janā lobhavivarjitāḥ<br>anyonyam abhyavardhanta dharmottaram avartata</div>
<div class="sloka" id="102_sloka8"> <a href="102.htm#102_sloka8">8 </a> <br>tan mahodadhivat pūrṇaṃ nagaraṃ vai vyarocata<br>dvāratoraṇa niryūhair yuktam abhracayopamaiḥ<br>prāsādaśatasaṃbādhaṃ mahendra purasaṃnibham</div>
<div class="sloka" id="102_sloka9"> <a href="102.htm#102_sloka9">9 </a> <br>nadīṣu vanakhaṇḍeṣu vāpī palvala sānuṣu<br>kānaneṣu ca ramyeṣu vijahrur muditā janāḥ</div>
<div class="sloka" id="102_sloka10"> <a href="102.htm#102_sloka10">10 </a> <br>uttaraiḥ kurubhir sārdhaṃ dakṣiṇāḥ kuravas tadā<br>vispardhamānā vyacaraṃs tathā siddharṣicāraṇaiḥ<br>nābhavat kṛpaṇaḥ kaś cin nābhavan vidhavāḥ striyaḥ</div>
<div class="sloka" id="102_sloka11"> <a href="102.htm#102_sloka11">11 </a> <br>tasmiñ janapade ramye bahavaḥ kurubhiḥ kṛtāḥ<br>kūpārāma sabhā vāpyo brāhmaṇāvasathās tathā<br>bhīṣmeṇa śāstrato rājan sarvataḥ parirakṣite</div>
<div class="sloka" id="102_sloka12"> <a href="102.htm#102_sloka12">12 </a> <br>babhūva ramaṇīyaś ca caityayūpa śatāṅkitaḥ<br>sa deśaḥ pararāṣṭrāṇi pratigṛhyābhivardhitaḥ<br>bhīṣmeṇa vihitaṃ rāṣṭre dharmacakram avartata</div>
<div class="sloka" id="102_sloka13"> <a href="102.htm#102_sloka13">13 </a> <br>kriyamāṇeṣu kṛtyeṣu kumārāṇāṃ mahātmanām<br>paurajānapadāḥ sarve babhūvuḥ satatotsavāḥ</div>
<div class="sloka" id="102_sloka14"> <a href="102.htm#102_sloka14">14 </a> <br>gṛheṣu kurumukhyānāṃ paurāṇāṃ ca narādhipa<br>dīyatāṃ bhujyatāṃ ceti vāco 'śrūyanta sarvaśaḥ</div>
<div class="sloka" id="102_sloka15"> <a href="102.htm#102_sloka15">15 </a> <br>dhṛtarāṣṭraś ca pāṇḍuś ca viduraś ca mahāmatiḥ<br>janmaprabhṛti bhīṣmeṇa putravat paripālitāḥ</div>
<div class="sloka" id="102_sloka16"> <a href="102.htm#102_sloka16">16 </a> <br>saṃskāraiḥ saṃskṛtās te tu vratādhyayana saṃyutāḥ<br>śramavyāyāma kuśalāḥ samapadyanta yauvanam</div>
<div class="sloka" id="102_sloka17"> <a href="102.htm#102_sloka17">17 </a> <br>dhanurvede 'śvapṛṣṭhe ca gadāyuddhe 'si carmaṇi<br>tathaiva gajaśikṣāyāṃ nītiśāstre ca pāragāḥ</div>
<div class="sloka" id="102_sloka18"> <a href="102.htm#102_sloka18">18 </a> <br>itihāsa purāṇeṣu nānā śikṣāsu cābhibho<br>vedavedāṅgatattvajñāḥ sarvatra kṛtaniśramāḥ</div>
<div class="sloka" id="102_sloka19"> <a href="102.htm#102_sloka19">19 </a> <br>pāṇḍur dhanuṣi vikrānto narebhyo 'bhyadhiko 'bhavat<br>aty anyān balavān āsīd dhṛtarāṣṭro mahīpatiḥ</div>
<div class="sloka" id="102_sloka20"> <a href="102.htm#102_sloka20">20 </a> <br>triṣu lokeṣu na tv āsīt kaś cid vidura saṃmitaḥ<br>dharmanityas tato rājan dharme ca paramaṃ gataḥ</div>
<div class="sloka" id="102_sloka21"> <a href="102.htm#102_sloka21">21 </a> <br>pranaṣṭaṃ śaṃtanor vaṃśaṃ samīkṣya punar uddhṛtam<br>tato nirvacanaṃ loke sarvarāṣṭreṣv avartata</div>
<div class="sloka" id="102_sloka22"> <a href="102.htm#102_sloka22">22 </a> <br>vīrasūnāṃ kāśisute deśānāṃ kurujāṅgalam<br>sarvadharmavidāṃ bhīṣmaḥ purāṇāṃ gajasāhvayam</div></body></html>