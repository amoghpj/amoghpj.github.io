<html><body><div class="sloka" id="55_sloka1"> <a href="55.htm#55_sloka1">1 </a> <br>[vai]<br>gurave prāṅ namaskṛtya mano buddhisamādhibhiḥ<br>saṃpūjya ca dvijān sarvāṃs tathānyān viduṣo janān</div>
<div class="sloka" id="55_sloka2"> <a href="55.htm#55_sloka2">2 </a> <br>maharṣeḥ sarvalokeṣu viśrutasyāsya dhīmataḥ<br>pravakṣyāmi mataṃ kṛtsnaṃ vyāsasyāmita tejasaḥ</div>
<div class="sloka" id="55_sloka3"> <a href="55.htm#55_sloka3">3 </a> <br>śrotuṃ pātraṃ ca rājaṃs tvaṃ prāpyemāṃ bhāratīṃ kathām<br>guror vaktuṃ parispando mudā protsāhatīva mām</div>
<div class="sloka" id="55_sloka4"> <a href="55.htm#55_sloka4">4 </a> <br>śṛṇu rājan yathā bhedaḥ kurupāṇḍavayor abhūt<br>rājyārthe dyūtasaṃbhūto vanavāsas tathaiva ca</div>
<div class="sloka" id="55_sloka5"> <a href="55.htm#55_sloka5">5 </a> <br>yathā ca yuddham abhavat pṛthivī kṣayakārakam<br>tat te 'haṃ saṃpravakṣyāmi pṛcchate bharatarṣabha</div>
<div class="sloka" id="55_sloka6"> <a href="55.htm#55_sloka6">6 </a> <br>mṛte pitari te vīrā vanād etya svamandiram<br>nacirād iva vidvāṃso vede dhanuṣi cābhavan</div>
<div class="sloka" id="55_sloka7"> <a href="55.htm#55_sloka7">7 </a> <br>tāṃs tathārūpavīryaujaḥ saṃpannān paurasaṃmatān<br>nāmṛṣyan kuravo dṛṣṭvā pāṇḍavāñ śrīyaśo bhṛtaḥ</div>
<div class="sloka" id="55_sloka8"> <a href="55.htm#55_sloka8">8 </a> <br>tato duryodhanaḥ krūraḥ karṇaś ca sahasaubalaḥ<br>teṣāṃ nigrahanirvāsān vividhāṃs te samācaran</div>
<div class="sloka" id="55_sloka9"> <a href="55.htm#55_sloka9">9 </a> <br>dadāv atha viṣaṃ pāpo bhīmāya dhṛtarāṣṭrajaḥ<br>jarayām āsa tad vīraḥ sahānnena vṛkodaraḥ</div>
<div class="sloka" id="55_sloka10"> <a href="55.htm#55_sloka10">10 </a> <br>pramāṇa koṭyāṃ saṃsuptaṃ punar baddhvā vṛkodaram<br>toyeṣu bhīmaṃ gaṅgāyāḥ prakṣipya puram āvrajat</div>
<div class="sloka" id="55_sloka11"> <a href="55.htm#55_sloka11">11 </a> <br>yadā prabuddhaḥ kaunteyas tadā saṃchidya bandhanam<br>udatiṣṭhan mahārāja bhīmaseno gatavyathaḥ</div>
<div class="sloka" id="55_sloka12"> <a href="55.htm#55_sloka12">12 </a> <br>āśīviṣaiḥ kṛṣṇasarpaiḥ suptaṃ cainam adaṃśayat<br>sarveṣv evāṅgadeśeṣu na mamāra ca śatruhā</div>
<div class="sloka" id="55_sloka13"> <a href="55.htm#55_sloka13">13 </a> <br>teṣāṃ tu viprakāreṣu teṣu teṣu mahāmatiḥ<br>mokṣaṇe pratighāte ca viduro 'vahito 'bhavat</div>
<div class="sloka" id="55_sloka14"> <a href="55.htm#55_sloka14">14 </a> <br>svargastho jīvalokasya yathā śakraḥ sukhāvahaḥ<br>pāṇḍavānāṃ tathā nityaṃ viduro 'pi sukhāvahaḥ</div>
<div class="sloka" id="55_sloka15"> <a href="55.htm#55_sloka15">15 </a> <br>yadā tu vividhopāyaiḥ saṃvṛtair vivṛtair api<br>nāśaknod vinihantuṃ tān daivabhāvy artharakṣitān</div>
<div class="sloka" id="55_sloka16"> <a href="55.htm#55_sloka16">16 </a> <br>tataḥ saṃmantrya sacivair vṛṣaduḥśāsanādibhiḥ<br>dhṛtarāṣṭram anujñāpya jātuṣaṃ gṛham ādiśat</div>
<div class="sloka" id="55_sloka17"> <a href="55.htm#55_sloka17">17 </a> <br>tatra tān vāsayām āsa pāṇḍavān amitaujasaḥ<br>adāhayac ca visrabdhān pāvakena punas tadā</div>
<div class="sloka" id="55_sloka18"> <a href="55.htm#55_sloka18">18 </a> <br>vidurasyaiva vacanāt khanitrī vihitā tataḥ<br>mokṣayām āsa yogena te muktāḥ prādravan bhayāt</div>
<div class="sloka" id="55_sloka19"> <a href="55.htm#55_sloka19">19 </a> <br>tato mahāvane ghore hiḍimbaṃ nāma rākṣasam<br>bhīmaseno 'vadhīt kruddho bhuvi bhīmaparākramaḥ</div>
<div class="sloka" id="55_sloka20"> <a href="55.htm#55_sloka20">20 </a> <br>atha saṃdhāya te vīrā ekacakrāṃ vrajaṃs tadā<br>brahmarūpadharā bhūtvā mātrā saha paraṃtapāḥ</div>
<div class="sloka" id="55_sloka21"> <a href="55.htm#55_sloka21">21 </a> <br>tatra te brāhmaṇārthāya bakaṃ hatvā mahābalam<br>brāhmaṇaiḥ sahitā jagmuḥ pāñcālānāṃ puraṃ tataḥ</div>
<div class="sloka" id="55_sloka22"> <a href="55.htm#55_sloka22">22 </a> <br>te tatra draupadīṃ labdhvā parisaṃvatsaroṣitāḥ<br>viditā hāstinapuraṃ pratyājagmur ariṃdamāḥ</div>
<div class="sloka" id="55_sloka23"> <a href="55.htm#55_sloka23">23 </a> <br>ta uktā dhṛtarāṣṭreṇa rājñā śāṃtanavena ca<br>bhrātṛbhir vigrahas tāta kathaṃ vo na bhaved iti<br>asmābhiḥ khāṇḍava prasthe yuṣmadvāso 'nucintitaḥ</div>
<div class="sloka" id="55_sloka24"> <a href="55.htm#55_sloka24">24 </a> <br>tasmāj janapadopetaṃ suvibhaktamahāpatham<br>vāsāya khāṇḍava prasthaṃ vrajadhvaṃ gatamanyavaḥ</div>
<div class="sloka" id="55_sloka25"> <a href="55.htm#55_sloka25">25 </a> <br>tayos te vacanāj jagmuḥ saha sarvaiḥ suhṛjjanaiḥ<br>nagaraṃ khāṇḍava prasthaṃ ratnāny ādāya sarvaśaḥ</div>
<div class="sloka" id="55_sloka26"> <a href="55.htm#55_sloka26">26 </a> <br>tatra te nyavasan rājan saṃvatsaragaṇān bahūn<br>vaśe śastrapratāpena kurvanto 'nyān mahīkṣitaḥ</div>
<div class="sloka" id="55_sloka27"> <a href="55.htm#55_sloka27">27 </a> <br>evaṃ dharmapradhānās te satyavrataparāyaṇāḥ<br>apramattotthitāḥ kṣāntāḥ pratapanto 'hitāṃs tadā</div>
<div class="sloka" id="55_sloka28"> <a href="55.htm#55_sloka28">28 </a> <br>ajayad bhīmasenas tu diśaṃ prācīṃ mahābalaḥ<br>udīcīm arjuno vīraḥ pratīcīṃ nakulas tathā</div>
<div class="sloka" id="55_sloka29"> <a href="55.htm#55_sloka29">29 </a> <br>dakṣiṇāṃ sahadevas tu vijigye paravīrahā<br>evaṃ cakrur imāṃ sarve vaśe kṛtsnāṃ vasuṃdharām</div>
<div class="sloka" id="55_sloka30"> <a href="55.htm#55_sloka30">30 </a> <br>pañcabhiḥ sūryasaṃkāśaiḥ sūryeṇa ca virājatā<br>ṣaṭ sūryevābabhau pṛthvī pāṇḍavaiḥ satyavikramaiḥ</div>
<div class="sloka" id="55_sloka31"> <a href="55.htm#55_sloka31">31 </a> <br>tato nimitte kasmiṃś cid dharmarājo yudhiṣṭhiraḥ<br>vanaṃ prasthāpayām āsa bhrātaraṃ vai dhanaṃjayam</div>
<div class="sloka" id="55_sloka32"> <a href="55.htm#55_sloka32">32 </a> <br>sa vai saṃvatsaraṃ pūrṇaṃ māsaṃ caikaṃ vane 'vasat<br>tato 'gacchad dhṛṣīkeśaṃ dvāravatyāṃ kadā cana</div>
<div class="sloka" id="55_sloka33"> <a href="55.htm#55_sloka33">33 </a> <br>labdhavāṃs tatra bībhatsur bhāryāṃ rājīvalocanām<br>anujāṃ vāsudevasya subhadrāṃ bhadra bhāṣiṇīm</div>
<div class="sloka" id="55_sloka34"> <a href="55.htm#55_sloka34">34 </a> <br>sā śacīva mahendreṇa śrīḥ kṛṣṇeneva saṃgatā<br>subhadrā yuyuje prītā pāṇḍavenārjunena ha</div>
<div class="sloka" id="55_sloka35"> <a href="55.htm#55_sloka35">35 </a> <br>atarpayac ca kaunteyaḥ khāṇḍave havyavāhanam<br>bībhatsur vāsudevena sahito nṛpasattama</div>
<div class="sloka" id="55_sloka36"> <a href="55.htm#55_sloka36">36 </a> <br>nātibhāro hi pārthasya keśavenābhavat saha<br>vyavasāyasahāyasya viṣṇoḥ śatruvadheṣv iva</div>
<div class="sloka" id="55_sloka37"> <a href="55.htm#55_sloka37">37 </a> <br>pārthāyāgnir dadau cāpi gāṇḍīvaṃ dhanur uttamam<br>iṣudhī cākṣayair bāṇai rathaṃ ca kapilakṣaṇam</div>
<div class="sloka" id="55_sloka38"> <a href="55.htm#55_sloka38">38 </a> <br>mokṣayām āsa bībhatsur mayaṃ tatra mahāsuram<br>sa cakāra sabhāṃ divyāṃ sarvaratnasamācitām</div>
<div class="sloka" id="55_sloka39"> <a href="55.htm#55_sloka39">39 </a> <br>tasyāṃ duryodhano mando lobhaṃ cakre sudurmatiḥ<br>tato 'kṣair vañcayitvā ca saubalena yudhiṣṭhiram</div>
<div class="sloka" id="55_sloka40"> <a href="55.htm#55_sloka40">40 </a> <br>vanaṃ prasthāpayām āsa sapta varṣāṇi pañca ca<br>ajñātam ekaṃ rāṣṭre ca tathā varṣaṃ trayo daśam</div>
<div class="sloka" id="55_sloka41"> <a href="55.htm#55_sloka41">41 </a> <br>tataś caturdaśe varṣe yācamānāḥ svakaṃ vasu<br>nālabhanta mahārāja tato yuddham avartata</div>
<div class="sloka" id="55_sloka42"> <a href="55.htm#55_sloka42">42 </a> <br>tatas te sarvam utsādya hatvā duryodhanaṃ nṛpam<br>rājyaṃ vidruta bhūyiṣṭhaṃ pratyapadyanta pāṇḍavāḥ</div></body></html>