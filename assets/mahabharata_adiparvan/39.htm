<html><body><div class="sloka" id="39_sloka1"> <a href="39.htm#39_sloka1">1 </a> <br>[taksaka]<br>daṣṭaṃ yadi mayeha tvaṃ śaktaḥ kiṃ cic cikitsitum<br>tato vṛkṣaṃ mayā daṣṭam imaṃ jīvaya kāśyapa</div>
<div class="sloka" id="39_sloka2"> <a href="39.htm#39_sloka2">2 </a> <br>paraṃ mantrabalaṃ yat te tad darśaya yatasya ca<br>nyagrodham enaṃ dhakṣyāmi paśyatas te dvijottama</div>
<div class="sloka" id="39_sloka3"> <a href="39.htm#39_sloka3">3 </a> <br>[k]<br>daśanāgendra vṛkṣaṃ tvaṃ yam enam abhimanyase<br>aham enaṃ tvayā daṣṭaṃ jīvayiṣye bhujaṃgama</div>
<div class="sloka" id="39_sloka4"> <a href="39.htm#39_sloka4">4 </a> <br>[s]<br>evam uktaḥ sa nāgendraḥ kāśyapena mahātmanā<br>adaśad vṛkṣam abhyetya nyagrodhaṃ pannagottamaḥ</div>
<div class="sloka" id="39_sloka5"> <a href="39.htm#39_sloka5">5 </a> <br>sa vṛkṣas tena daṣṭaḥ san sadya eva mahādyute<br>āśīviṣaviṣopetaḥ prajajvāla samantataḥ</div>
<div class="sloka" id="39_sloka6"> <a href="39.htm#39_sloka6">6 </a> <br>taṃ dagdhvā sa nagaṃ nāgaḥ kaśyapaṃ punar abravīt<br>kuru yatnaṃ dvijaśreṣṭha jīvayainaṃ vanaspatim</div>
<div class="sloka" id="39_sloka7"> <a href="39.htm#39_sloka7">7 </a> <br>bhasmībhūtaṃ tato vṛkṣaṃ pannagendrasya tejasā<br>bhasma sarvaṃ samāhṛtya kāśyapo vākyam abravīt</div>
<div class="sloka" id="39_sloka8"> <a href="39.htm#39_sloka8">8 </a> <br>vidyā balaṃ pannagendrapaśya me 'smin vanaspatau<br>ahaṃ saṃjīvayāmy enaṃ paśyatas te bhujaṃgama</div>
<div class="sloka" id="39_sloka9"> <a href="39.htm#39_sloka9">9 </a> <br>tataḥ sa bhagavān vidvān kāśyapo dvijasattamaḥ<br>bhasmarāśīkṛtaṃ vṛkṣaṃ vidyayā samajīvayat</div>
<div class="sloka" id="39_sloka10"> <a href="39.htm#39_sloka10">10 </a> <br>aṅkuraṃ taṃ sa kṛtavāṃs tataḥ parṇadvayānvitam<br>palāśinaṃ śākhinaṃ ca tathā viṭapinaṃ punaḥ</div>
<div class="sloka" id="39_sloka11"> <a href="39.htm#39_sloka11">11 </a> <br>taṃ dṛṣṭvā jīvitaṃ vṛkṣaṃ kāśyapena mahātmanā<br>uvāca takṣako brahmann etad atyadbhutaṃ tvayi</div>
<div class="sloka" id="39_sloka12"> <a href="39.htm#39_sloka12">12 </a> <br>viprendra yad viṣaṃ hanyā mama vā madvidhasya vā<br>kaṃ tvam artham abhiprepsur yāsi tatra tapodhana</div>
<div class="sloka" id="39_sloka13"> <a href="39.htm#39_sloka13">13 </a> <br>yat te 'bhilaṣitaṃ prāptuṃ phalaṃ tasmān nṛpottamāt<br>aham eva pradāsyāmi tat te yady api durlabham</div>
<div class="sloka" id="39_sloka14"> <a href="39.htm#39_sloka14">14 </a> <br>vipra śāpābhibhūte ca kṣīṇāyuṣi narādhipe<br>ghaṭamānasya te vipra siddhiḥ saṃśayitā bhavet</div>
<div class="sloka" id="39_sloka15"> <a href="39.htm#39_sloka15">15 </a> <br>tato yaśaḥ pradīptaṃ te triṣu lokeṣu viśrutam<br>viraśmir iva gharmāṃśur antardhānam ito vrajet</div>
<div class="sloka" id="39_sloka16"> <a href="39.htm#39_sloka16">16 </a> <br>[k]<br>dhanārthī yāmy ahaṃ tatra tan me ditsa bhujaṃgama<br>tato 'haṃ vinivartiṣye gṛhāyoraga sattama</div>
<div class="sloka" id="39_sloka17"> <a href="39.htm#39_sloka17">17 </a> <br>[t]<br>yāvad dhanaṃ prārthayase tasmād rājñas tato 'dhikam<br>ahaṃ te 'dya pradāsyāmi nivartasva dvijottama</div>
<div class="sloka" id="39_sloka18"> <a href="39.htm#39_sloka18">18 </a> <br>[s]<br>takṣakasya vacaḥ śrutvā kāśyapo dvijasattamaḥ<br>pradadhyau sumahātejā rājānaṃ prati buddhimān</div>
<div class="sloka" id="39_sloka19"> <a href="39.htm#39_sloka19">19 </a> <br>divyajñānaḥ sa tejasvī jñātvā taṃ nṛpatiṃ tadā<br>kṣīṇāyuṣaṃ pāṇḍaveyam apāvartata kāśyapaḥ<br>labdhvā vittaṃ munivaras takṣakād yāvad īpsitam</div>
<div class="sloka" id="39_sloka20"> <a href="39.htm#39_sloka20">20 </a> <br>nivṛtte kāśyape tasmin samayena mahātmani<br>jagāma takṣakas tūrṇaṃ nagaraṃ nāgasāhvayam</div>
<div class="sloka" id="39_sloka21"> <a href="39.htm#39_sloka21">21 </a> <br>atha śuśrāva gacchan sa takṣako jagatīpatim<br>mantrāgadair viṣaharai rakṣyamāṇaṃ prayatnataḥ</div>
<div class="sloka" id="39_sloka22"> <a href="39.htm#39_sloka22">22 </a> <br>sa cintayām āsa tadā māyāyogena pārthivaḥ<br>mayā vañcayitavyo 'sau ka upāyo bhaved iti</div>
<div class="sloka" id="39_sloka23"> <a href="39.htm#39_sloka23">23 </a> <br>tatas tāpasarūpeṇa prāhiṇot sa bhujaṃgamān<br>phalapatrodakaṃ gṛhya rājñe nāgo 'tha takṣakaḥ</div>
<div class="sloka" id="39_sloka24"> <a href="39.htm#39_sloka24">24 </a> <br>[t]<br>gacchadhvaṃ yūyam avyagrā rājānaṃ kāryavattayā<br>phalapatrodakaṃ nāma pratigrāhayituṃ nṛpam</div>
<div class="sloka" id="39_sloka25"> <a href="39.htm#39_sloka25">25 </a> <br>[s]<br>te takṣaka samādiṣṭās tathā cakrur bhujaṃgamāḥ<br>upaninyus tathā rājñe darbhān āpaḥ phalāni ca</div>
<div class="sloka" id="39_sloka26"> <a href="39.htm#39_sloka26">26 </a> <br>tac ca sarvaṃ sa rājendraḥ pratijagrāha vīryavān<br>kṛtvā ca teṣāṃ kāryāṇi gamyatām ity uvāca tān</div>
<div class="sloka" id="39_sloka27"> <a href="39.htm#39_sloka27">27 </a> <br>gateṣu teṣu nāgeṣu tāpasac chadma rūpiṣu<br>amātyān suhṛdaś caiva provāca sa narādhipaḥ</div>
<div class="sloka" id="39_sloka28"> <a href="39.htm#39_sloka28">28 </a> <br>bhakṣayantu bhavanto vai svādūnīmāni sarvaśaḥ<br>tāpasair upanītāni phalāni sahitā mayā</div>
<div class="sloka" id="39_sloka29"> <a href="39.htm#39_sloka29">29 </a> <br>tato rājā sasacivaḥ phalāny ādātum aicchata<br>yad gṛhītaṃ phalaṃ rājñā tatra kṛmir abhūd aṇuḥ<br>hrasvakaḥ kṛṣṇa nayanas tāmro varṇena śaunaka</div>
<div class="sloka" id="39_sloka30"> <a href="39.htm#39_sloka30">30 </a> <br>sa taṃ gṛhya nṛpaśreṣṭhaḥ sacivān idam abravīt<br>astam abhyeti savitā viṣād adya na me bhayam</div>
<div class="sloka" id="39_sloka31"> <a href="39.htm#39_sloka31">31 </a> <br>satyavāg astu sa muniḥ kṛmiko māṃ daśatv ayam<br>takṣako nāma bhūtvā vai tathā parihṛtaṃ bhavet</div>
<div class="sloka" id="39_sloka32"> <a href="39.htm#39_sloka32">32 </a> <br>te cainam anvavartanta mantriṇaḥ kālacoditāḥ<br>evam uktvā sa rājendro grīvāyāṃ saṃniveśya ha<br>kṛmikaṃ prāhasat tūrṇaṃ mumūrṣur naṣṭacetanaḥ</div></body></html>