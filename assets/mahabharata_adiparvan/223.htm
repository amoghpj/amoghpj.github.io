<html><body><div class="sloka" id="223_sloka1"> <a href="223.htm#223_sloka1">1 </a> <br>[jaritāri]<br>purataḥ kṛcchrakālasya dhīmāñ jāgarti pūruṣaḥ<br>sa kṛcchrakālaṃ saṃprāpya vyathāṃ naivaiti karhi cit</div>
<div class="sloka" id="223_sloka2"> <a href="223.htm#223_sloka2">2 </a> <br>yas tu kṛcchram asaṃprāptaṃ vicetā nāvabudhyate<br>sa kṛcchrakāle vyathito na prajānāti kiṃ cana</div>
<div class="sloka" id="223_sloka3"> <a href="223.htm#223_sloka3">3 </a> <br>[sārisṛkva]<br>dhīras tvam asi medhāvī prāṇakṛcchram idaṃ ca naḥ<br>śūraḥ prājño bahūnāṃ hi bhavaty eko na saṃśayaḥ</div>
<div class="sloka" id="223_sloka4"> <a href="223.htm#223_sloka4">4 </a> <br>[stambamitra]<br>jyeṣṭhas trātā bhavati vai jyeṣṭho muñcati kṛcchrataḥ<br>jyeṣṭhaś cen na prajānāti kanīyān kiṃ kariṣyati</div>
<div class="sloka" id="223_sloka5"> <a href="223.htm#223_sloka5">5 </a> <br>[droṇa]<br>hiraṇyaretās tvarito jvalann āyāti naḥ kṣayam<br>sapta jihvo 'nalaḥ kṣāmo lelihānopasarpati</div>
<div class="sloka" id="223_sloka6"> <a href="223.htm#223_sloka6">6 </a> <br>[vai]<br>evam ukto bhrātṛbhis tu jaritārir bibhāvasum<br>tuṣṭāva prāñjalir bhūtvā yathā tac chṛṇu pārthiva</div>
<div class="sloka" id="223_sloka7"> <a href="223.htm#223_sloka7">7 </a> <br>[jaritāri]<br>ātmāsi vāyoḥ pavanaḥ śarīram uta vīrudhām<br>yonir āpaś ca te śukrayonis tvam asi cāmbhasaḥ</div>
<div class="sloka" id="223_sloka8"> <a href="223.htm#223_sloka8">8 </a> <br>ūrdhvaṃ cādhaś ca gacchanti visarpanti ca pārśvataḥ<br>arciṣas te mahāvīryaraśmayaḥ savitur yathā</div>
<div class="sloka" id="223_sloka9"> <a href="223.htm#223_sloka9">9 </a> <br>[sārisṛkva]<br>mātā prapannā pitaraṃ na vidmaḥ; pakṣāś ca no na prajātābja keto<br>na nas trātā vidyate 'gne tvadanyas; tasmād dhi naḥ parirakṣaika vīra</div>
<div class="sloka" id="223_sloka10"> <a href="223.htm#223_sloka10">10 </a> <br>yad agne te śivaṃ rūpaṃ ye ca te sapta hetavaḥ<br>tena naḥ parirakṣādya īḍitaḥ śaraṇaiṣiṇaḥ</div>
<div class="sloka" id="223_sloka11"> <a href="223.htm#223_sloka11">11 </a> <br>tvam evaikas tapase jātavedo; nānyas taptā vidyate goṣu deva<br>ṛṣīn asmān bālakān pālayasva; pareṇāsmān praihi vai havyavāha</div>
<div class="sloka" id="223_sloka12"> <a href="223.htm#223_sloka12">12 </a> <br>[stambamitra]<br>sarvam agne tvam evaikas tvayi sarvam idaṃ jagat<br>tvaṃ dhārayasi bhūtāni bhuvanaṃ tvaṃ bibharṣi ca</div>
<div class="sloka" id="223_sloka13"> <a href="223.htm#223_sloka13">13 </a> <br>tvam agnir havyavāhas tvaṃ tvam eva paramaṃ haviḥ<br>manīṣiṇas tvāṃ yajante bahudhā caikadhaiva ca</div>
<div class="sloka" id="223_sloka14"> <a href="223.htm#223_sloka14">14 </a> <br>sṛṣṭvā lokāṃs trīn imān havyavāha; prāpte kāle pacasi punaḥ samiddhaḥ<br>sarvasyāsya bhuvanasya prasūtis; tvam evāgne bhavasi punaḥ pratiṣṭhā</div>
<div class="sloka" id="223_sloka15"> <a href="223.htm#223_sloka15">15 </a> <br>tvam annaṃ prāṇināṃ bhuktam antar bhūto jagatpate<br>nityaṃ pravṛddhaḥ pacasi tvayi sarvaṃ pratiṣṭhitam</div>
<div class="sloka" id="223_sloka16"> <a href="223.htm#223_sloka16">16 </a> <br>[droṇa]<br>sūryo bhūtvā raśmibhir jātavedo; bhūmer ambho bhūmijātān rasāṃś ca<br>viśvān ādāya punar utsarga kāle; sṛṣṭvā vṛṣṭyā bhāvayasīha śukra</div>
<div class="sloka" id="223_sloka17"> <a href="223.htm#223_sloka17">17 </a> <br>tvatta etāḥ punaḥ śukravīrudho haritac chadāḥ<br>jāyante puṣkariṇyaś ca samudraś ca mahodadhiḥ</div>
<div class="sloka" id="223_sloka18"> <a href="223.htm#223_sloka18">18 </a> <br>idaṃ vai sadma tigmāṃśo varuṇasya parāyaṇam<br>śivas trātā bhavāsmākaṃ māsmān adya vināśaya</div>
<div class="sloka" id="223_sloka19"> <a href="223.htm#223_sloka19">19 </a> <br>piṅgākṣalohitagrīva kṛṣṇavartman hutāśana<br>pareṇa praihi muñcāsmān sāgarasya gṛhān iva</div>
<div class="sloka" id="223_sloka20"> <a href="223.htm#223_sloka20">20 </a> <br>[vai]<br>evam ukto jātavedā droṇenākliṣṭa karmaṇā<br>droṇam āha pratītātmā mandapāla pratijñayā</div>
<div class="sloka" id="223_sloka21"> <a href="223.htm#223_sloka21">21 </a> <br>ṛṣir droṇas tvam asi vai brahmaitad vyāhṛtaṃ tvayā<br>īpsitaṃ te kariṣyāmi na ca te vidyate bhayam</div>
<div class="sloka" id="223_sloka22"> <a href="223.htm#223_sloka22">22 </a> <br>mandapālena yūyaṃ hi mama pūrvaṃ niveditāḥ<br>varjayeḥ putrakān mahyaṃ dahan dāvam iti sma ha</div>
<div class="sloka" id="223_sloka23"> <a href="223.htm#223_sloka23">23 </a> <br>ya ca tad vacanaṃ tasya tvayā yac ceha bhāṣitam<br>ubhayaṃ me garīyas tad brūhi kiṃ karavāṇi te<br>bhṛśaṃ prīto 'smi bhadraṃ te brahman stotreṇa te vibho</div>
<div class="sloka" id="223_sloka24"> <a href="223.htm#223_sloka24">24 </a> <br>[droṇa]<br>ime mārjārakāḥ śukranityam udvejayanti naḥ<br>etān kuruṣva daṃṣṭrāsu havyavāhasabāndhavān</div></body></html>