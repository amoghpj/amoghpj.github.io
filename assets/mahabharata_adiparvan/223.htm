<html><body><div class="sloka" id="223_sloka1"> <a href="223.htm#223_sloka1">1 </a> <br>[jaritāri]<br>purataḥ kṛcchrakālasya dhīmāñ jāgarti pūruṣaḥ<br>sa kṛcchrakālaṃ saṃprāpya vyathāṃ naivaiti karhi cit<br>[जरितारि] <br>पुरतः कृच्छ्रकालस्य धीमाञ् जागर्ति पूरुषः <br>स कृच्छ्रकालं संप्राप्य व्यथां नैवैति कर्हि चित् </div>
<div class="sloka" id="223_sloka2"> <a href="223.htm#223_sloka2">2 </a> <br>yas tu kṛcchram asaṃprāptaṃ vicetā nāvabudhyate<br>sa kṛcchrakāle vyathito na prajānāti kiṃ cana<br>यस् तु कृच्छ्रम् असंप्राप्तं विचेता नावबुध्यते <br>स कृच्छ्रकाले व्यथितो न प्रजानाति किं चन </div>
<div class="sloka" id="223_sloka3"> <a href="223.htm#223_sloka3">3 </a> <br>[sārisṛkva]<br>dhīras tvam asi medhāvī prāṇakṛcchram idaṃ ca naḥ<br>śūraḥ prājño bahūnāṃ hi bhavaty eko na saṃśayaḥ<br>[सारिसृक्व] <br>धीरस् त्वम् असि मेधावी प्राणकृच्छ्रम् इदं च नः <br>शूरः प्राज्ञो बहूनां हि भवत्य् एको न संशयः </div>
<div class="sloka" id="223_sloka4"> <a href="223.htm#223_sloka4">4 </a> <br>[stambamitra]<br>jyeṣṭhas trātā bhavati vai jyeṣṭho muñcati kṛcchrataḥ<br>jyeṣṭhaś cen na prajānāti kanīyān kiṃ kariṣyati<br>[स्तम्बमित्र] <br>ज्येष्ठस् त्राता भवति वै ज्येष्ठो मुञ्चति कृच्छ्रतः <br>ज्येष्ठश् चेन् न प्रजानाति कनीयान् किं करिष्यति </div>
<div class="sloka" id="223_sloka5"> <a href="223.htm#223_sloka5">5 </a> <br>[droṇa]<br>hiraṇyaretās tvarito jvalann āyāti naḥ kṣayam<br>sapta jihvo 'nalaḥ kṣāmo lelihānopasarpati<br>[द्रोण] <br>हिरण्यरेतास् त्वरितो ज्वलन्न् आयाति नः क्षयम् <br>सप्त जिह्वो 'नलः क्षामो लेलिहानोपसर्पति </div>
<div class="sloka" id="223_sloka6"> <a href="223.htm#223_sloka6">6 </a> <br>[vai]<br>evam ukto bhrātṛbhis tu jaritārir bibhāvasum<br>tuṣṭāva prāñjalir bhūtvā yathā tac chṛṇu pārthiva<br>[वै] <br>एवम् उक्तो भ्रातृभिस् तु जरितारिर् बिभावसुम् <br>तुष्टाव प्राञ्जलिर् भूत्वा यथा तच् छृणु पार्थिव </div>
<div class="sloka" id="223_sloka7"> <a href="223.htm#223_sloka7">7 </a> <br>[jaritāri]<br>ātmāsi vāyoḥ pavanaḥ śarīram uta vīrudhām<br>yonir āpaś ca te śukrayonis tvam asi cāmbhasaḥ<br>[जरितारि] <br>आत्मासि वायोः पवनः शरीरम् उत वीरुधाम् <br>योनिर् आपश् च ते शुक्रयोनिस् त्वम् असि चाम्भसः </div>
<div class="sloka" id="223_sloka8"> <a href="223.htm#223_sloka8">8 </a> <br>ūrdhvaṃ cādhaś ca gacchanti visarpanti ca pārśvataḥ<br>arciṣas te mahāvīryaraśmayaḥ savitur yathā<br>ऊर्ध्वं चाधश् च गच्छन्ति विसर्पन्ति च पार्श्वतः <br>अर्चिषस् ते महावीर्यरश्मयः सवितुर् यथा </div>
<div class="sloka" id="223_sloka9"> <a href="223.htm#223_sloka9">9 </a> <br>[sārisṛkva]<br>mātā prapannā pitaraṃ na vidmaḥ; pakṣāś ca no na prajātābja keto<br>na nas trātā vidyate 'gne tvadanyas; tasmād dhi naḥ parirakṣaika vīra<br>[सारिसृक्व] <br>माता प्रपन्ना पितरं न विद्मः; पक्षाश् च नो न प्रजाताब्ज केतो <br>न नस् त्राता विद्यते 'ग्ने त्वदन्यस्; तस्माद् धि नः परिरक्षैक वीर </div>
<div class="sloka" id="223_sloka10"> <a href="223.htm#223_sloka10">10 </a> <br>yad agne te śivaṃ rūpaṃ ye ca te sapta hetavaḥ<br>tena naḥ parirakṣādya īḍitaḥ śaraṇaiṣiṇaḥ<br>यद् अग्ने ते शिवं रूपं ये च ते सप्त हेतवः <br>तेन नः परिरक्षाद्य ईडितः शरणैषिणः </div>
<div class="sloka" id="223_sloka11"> <a href="223.htm#223_sloka11">11 </a> <br>tvam evaikas tapase jātavedo; nānyas taptā vidyate goṣu deva<br>ṛṣīn asmān bālakān pālayasva; pareṇāsmān praihi vai havyavāha<br>त्वम् एवैकस् तपसे जातवेदो; नान्यस् तप्ता विद्यते गोषु देव <br>ऋषीन् अस्मान् बालकान् पालयस्व; परेणास्मान् प्रैहि वै हव्यवाह </div>
<div class="sloka" id="223_sloka12"> <a href="223.htm#223_sloka12">12 </a> <br>[stambamitra]<br>sarvam agne tvam evaikas tvayi sarvam idaṃ jagat<br>tvaṃ dhārayasi bhūtāni bhuvanaṃ tvaṃ bibharṣi ca<br>[स्तम्बमित्र] <br>सर्वम् अग्ने त्वम् एवैकस् त्वयि सर्वम् इदं जगत् <br>त्वं धारयसि भूतानि भुवनं त्वं बिभर्षि च </div>
<div class="sloka" id="223_sloka13"> <a href="223.htm#223_sloka13">13 </a> <br>tvam agnir havyavāhas tvaṃ tvam eva paramaṃ haviḥ<br>manīṣiṇas tvāṃ yajante bahudhā caikadhaiva ca<br>त्वम् अग्निर् हव्यवाहस् त्वं त्वम् एव परमं हविः <br>मनीषिणस् त्वां यजन्ते बहुधा चैकधैव च </div>
<div class="sloka" id="223_sloka14"> <a href="223.htm#223_sloka14">14 </a> <br>sṛṣṭvā lokāṃs trīn imān havyavāha; prāpte kāle pacasi punaḥ samiddhaḥ<br>sarvasyāsya bhuvanasya prasūtis; tvam evāgne bhavasi punaḥ pratiṣṭhā<br>सृष्ट्वा लोकांस् त्रीन् इमान् हव्यवाह; प्राप्ते काले पचसि पुनः समिद्धः <br>सर्वस्यास्य भुवनस्य प्रसूतिस्; त्वम् एवाग्ने भवसि पुनः प्रतिष्ठा </div>
<div class="sloka" id="223_sloka15"> <a href="223.htm#223_sloka15">15 </a> <br>tvam annaṃ prāṇināṃ bhuktam antar bhūto jagatpate<br>nityaṃ pravṛddhaḥ pacasi tvayi sarvaṃ pratiṣṭhitam<br>त्वम् अन्नं प्राणिनां भुक्तम् अन्तर् भूतो जगत्पते <br>नित्यं प्रवृद्धः पचसि त्वयि सर्वं प्रतिष्ठितम् </div>
<div class="sloka" id="223_sloka16"> <a href="223.htm#223_sloka16">16 </a> <br>[droṇa]<br>sūryo bhūtvā raśmibhir jātavedo; bhūmer ambho bhūmijātān rasāṃś ca<br>viśvān ādāya punar utsarga kāle; sṛṣṭvā vṛṣṭyā bhāvayasīha śukra<br>[द्रोण] <br>सूर्यो भूत्वा रश्मिभिर् जातवेदो; भूमेर् अम्भो भूमिजातान् रसांश् च <br>विश्वान् आदाय पुनर् उत्सर्ग काले; सृष्ट्वा वृष्ट्या भावयसीह शुक्र </div>
<div class="sloka" id="223_sloka17"> <a href="223.htm#223_sloka17">17 </a> <br>tvatta etāḥ punaḥ śukravīrudho haritac chadāḥ<br>jāyante puṣkariṇyaś ca samudraś ca mahodadhiḥ<br>त्वत्त एताः पुनः शुक्रवीरुधो हरितच् छदाः <br>जायन्ते पुष्करिण्यश् च समुद्रश् च महोदधिः </div>
<div class="sloka" id="223_sloka18"> <a href="223.htm#223_sloka18">18 </a> <br>idaṃ vai sadma tigmāṃśo varuṇasya parāyaṇam<br>śivas trātā bhavāsmākaṃ māsmān adya vināśaya<br>इदं वै सद्म तिग्मांशो वरुणस्य परायणम् <br>शिवस् त्राता भवास्माकं मास्मान् अद्य विनाशय </div>
<div class="sloka" id="223_sloka19"> <a href="223.htm#223_sloka19">19 </a> <br>piṅgākṣalohitagrīva kṛṣṇavartman hutāśana<br>pareṇa praihi muñcāsmān sāgarasya gṛhān iva<br>पिङ्गाक्षलोहितग्रीव कृष्णवर्त्मन् हुताशन <br>परेण प्रैहि मुञ्चास्मान् सागरस्य गृहान् इव </div>
<div class="sloka" id="223_sloka20"> <a href="223.htm#223_sloka20">20 </a> <br>[vai]<br>evam ukto jātavedā droṇenākliṣṭa karmaṇā<br>droṇam āha pratītātmā mandapāla pratijñayā<br>[वै] <br>एवम् उक्तो जातवेदा द्रोणेनाक्लिष्ट कर्मणा <br>द्रोणम् आह प्रतीतात्मा मन्दपाल प्रतिज्ञया </div>
<div class="sloka" id="223_sloka21"> <a href="223.htm#223_sloka21">21 </a> <br>ṛṣir droṇas tvam asi vai brahmaitad vyāhṛtaṃ tvayā<br>īpsitaṃ te kariṣyāmi na ca te vidyate bhayam<br>ऋषिर् द्रोणस् त्वम् असि वै ब्रह्मैतद् व्याहृतं त्वया <br>ईप्सितं ते करिष्यामि न च ते विद्यते भयम् </div>
<div class="sloka" id="223_sloka22"> <a href="223.htm#223_sloka22">22 </a> <br>mandapālena yūyaṃ hi mama pūrvaṃ niveditāḥ<br>varjayeḥ putrakān mahyaṃ dahan dāvam iti sma ha<br>मन्दपालेन यूयं हि मम पूर्वं निवेदिताः <br>वर्जयेः पुत्रकान् मह्यं दहन् दावम् इति स्म ह </div>
<div class="sloka" id="223_sloka23"> <a href="223.htm#223_sloka23">23 </a> <br>ya ca tad vacanaṃ tasya tvayā yac ceha bhāṣitam<br>ubhayaṃ me garīyas tad brūhi kiṃ karavāṇi te<br>bhṛśaṃ prīto 'smi bhadraṃ te brahman stotreṇa te vibho<br>य च तद् वचनं तस्य त्वया यच् चेह भाषितम् <br>उभयं मे गरीयस् तद् ब्रूहि किं करवाणि ते <br>भृशं प्रीतो 'स्मि भद्रं ते ब्रह्मन् स्तोत्रेण ते विभो </div>
<div class="sloka" id="223_sloka24"> <a href="223.htm#223_sloka24">24 </a> <br>[droṇa]<br>ime mārjārakāḥ śukranityam udvejayanti naḥ<br>etān kuruṣva daṃṣṭrāsu havyavāhasabāndhavān<br>[द्रोण] <br>इमे मार्जारकाः शुक्रनित्यम् उद्वेजयन्ति नः <br>एतान् कुरुष्व दंष्ट्रासु हव्यवाहसबान्धवान् </div></body></html>