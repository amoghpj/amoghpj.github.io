<html><body><div class="sloka" id="171_sloka1"> <a href="171.htm#171_sloka1">1 </a> <br>[āurva]<br>uktavān asmi yāṃ krodhāt pratijñāṃ pitaras tadā<br>sarvalokavināśāya na sā me vitathā bhavet</div>
<div class="sloka" id="171_sloka2"> <a href="171.htm#171_sloka2">2 </a> <br>vṛthā roṣā pratijño hi nāhaṃ jīvitum utsahe<br>anistīrṇo hi māṃ roṣo dahed agnir ivāraṇim</div>
<div class="sloka" id="171_sloka3"> <a href="171.htm#171_sloka3">3 </a> <br>yo hi kāraṇataḥ krodhaṃ saṃjātaṃ kṣantum arhati<br>nālaṃ sa manujaḥ samyak trivargaṃ parirakṣitum</div>
<div class="sloka" id="171_sloka4"> <a href="171.htm#171_sloka4">4 </a> <br>aśiṣṭānāṃ niyantā hi śiṣṭānāṃ parirakṣatā<br>sthāne roṣaḥ prayuktaḥ syān nṛpaiḥ svargajigīṣubhiḥ</div>
<div class="sloka" id="171_sloka5"> <a href="171.htm#171_sloka5">5 </a> <br>aśrauṣam aham ūrustho garbhaśayyā gatas tadā<br>ārāvaṃ mātṛvargasya bhṛgūṇāṃ kṣatriyair vadhe</div>
<div class="sloka" id="171_sloka6"> <a href="171.htm#171_sloka6">6 </a> <br>sāmarair hi yadā lokair bhṛgūṇāṃ kṣatriyādhamaiḥ<br>āgarbhotsādanaṃ kṣāntaṃ tadā māṃ manyur āviṣat</div>
<div class="sloka" id="171_sloka7"> <a href="171.htm#171_sloka7">7 </a> <br>āpūrṇa kośāḥ kila me mātaraḥ pitaras tathā<br>bhayāt sarveṣu lokeṣu nādhijagmuḥ parāyaṇam</div>
<div class="sloka" id="171_sloka8"> <a href="171.htm#171_sloka8">8 </a> <br>tān bhṛgūṇāṃ tadā dārān kaś cin nābhyavapadyata<br>yadā tadā dadhāreyam ūruṇaikena māṃ śubhā</div>
<div class="sloka" id="171_sloka9"> <a href="171.htm#171_sloka9">9 </a> <br>pratiṣeddhā hi pāpasya yadā lokeṣu vidyate<br>tadā sarveṣu lokeṣu pāpakṛn nopapadyate</div>
<div class="sloka" id="171_sloka10"> <a href="171.htm#171_sloka10">10 </a> <br>yadā tu pratiṣeddhāraṃ pāpo na labhate kva cit<br>tiṣṭhanti bahavo loke tadā pāpeṣu karmasu</div>
<div class="sloka" id="171_sloka11"> <a href="171.htm#171_sloka11">11 </a> <br>jānann api ca yan pāpaṃ śaktimān na niyacchati<br>īśaḥ san so 'pi tenaiva karmaṇā saṃprayujyate</div>
<div class="sloka" id="171_sloka12"> <a href="171.htm#171_sloka12">12 </a> <br>rājabhiś ceśvaraiś caiva yadi vai pitaro mama<br>śaktair na śakitā trātum iṣṭaṃ matveha jīvitum</div>
<div class="sloka" id="171_sloka13"> <a href="171.htm#171_sloka13">13 </a> <br>ata eṣām ahaṃ kruddho lokānām īśvaro 'dya san<br>bhavatāṃ tu vaco nāham alaṃ samativartitum</div>
<div class="sloka" id="171_sloka14"> <a href="171.htm#171_sloka14">14 </a> <br>mama cāpi bhaved etad īśvarasya sato mahat<br>upekṣamāṇasya punar lokānāṃ kilbiṣād bhayam</div>
<div class="sloka" id="171_sloka15"> <a href="171.htm#171_sloka15">15 </a> <br>yaś cāyaṃ manyujo me 'gnir lokān ādātum iccchati<br>dahed eṣa ca mām eva nigṛhītaḥ svatejasā</div>
<div class="sloka" id="171_sloka16"> <a href="171.htm#171_sloka16">16 </a> <br>bhavatāṃ ca vijānāmi sarvalokahitepsutām<br>tasmād vidadhvaṃ yac chreyo lokānāṃ mama ceśvarāḥ</div>
<div class="sloka" id="171_sloka17"> <a href="171.htm#171_sloka17">17 </a> <br>[pitarah]<br>ya eṣa manyujas te 'gnir lokān ādātum icchati<br>apsu taṃ muñca bhadraṃ te lokā hy apsu pratiṣṭhitāḥ</div>
<div class="sloka" id="171_sloka18"> <a href="171.htm#171_sloka18">18 </a> <br>āpo mayāḥ sarvarasāḥ sarvam āpo mayaṃ jagat<br>tasmād apsu vimuñcemaṃ krodhāgniṃ dvijasattama</div>
<div class="sloka" id="171_sloka19"> <a href="171.htm#171_sloka19">19 </a> <br>ayaṃ tiṣṭhatu te vipra yadīcchasi mahodadhau<br>manyujo 'gnir dahann āpo lokā hy āpo mayāḥ smṛtāḥ</div>
<div class="sloka" id="171_sloka20"> <a href="171.htm#171_sloka20">20 </a> <br>evaṃ pratijñāṃ satyeyaṃ tavānagha bhaviṣyati<br>na caiva sāmarā lokā gamiṣyanti parābhavam</div>
<div class="sloka" id="171_sloka21"> <a href="171.htm#171_sloka21">21 </a> <br>[vas]<br>tatas taṃ krodhajaṃ tāta aurvo 'gniṃ varuṇālaye<br>utsasarga sa caivāpa upayuṅkte mahodadhau</div>
<div class="sloka" id="171_sloka22"> <a href="171.htm#171_sloka22">22 </a> <br>mahad dhaya śiro bhūtvā yat tad vedavido viduḥ<br>tam aṅgim udgiran vaktrāt pibaty āpo mahodadhau</div></body></html>