<html><body><div class="sloka" id="173_sloka1"> <a href="173.htm#173_sloka1">1 </a> <br>[ārj]<br>rājñā kalmāṣapādena gurau brahmavidāṃ vare<br>kāraṇaṃ kiṃ puraskṛtya bhāryā vai saṃniyojitā</div>
<div class="sloka" id="173_sloka2"> <a href="173.htm#173_sloka2">2 </a> <br>jānatā ca paraṃ dharmaṃ lokyaṃ tena mahātmanā<br>agamyāgamanaṃ kasmād vasiṣṭhena mahātmanā<br>kṛtaṃ tena purā sarvaṃ vaktum arhasi pṛcchataḥ</div>
<div class="sloka" id="173_sloka3"> <a href="173.htm#173_sloka3">3 </a> <br>[g]<br>dhanaṃjaya nibodhedaṃ yan māṃ tvaṃ paripṛcchasi<br>vasiṣṭhaṃ prati durdharṣaṃ tathāmitra sahaṃ nṛpam</div>
<div class="sloka" id="173_sloka4"> <a href="173.htm#173_sloka4">4 </a> <br>kathitaṃ te mayā pūrvaṃ yathā śaptaḥ sa pārthivaḥ<br>śaktinā bharataśreṣṭha vāsiṣṭhena mahātmanā</div>
<div class="sloka" id="173_sloka5"> <a href="173.htm#173_sloka5">5 </a> <br>sa tu śāpavaśaṃ prāptaḥ krodhaparyākulekṣaṇaḥ<br>nirjagāma purād rājā saha dāraḥ paraṃtapaḥ</div>
<div class="sloka" id="173_sloka6"> <a href="173.htm#173_sloka6">6 </a> <br>araṇyaṃ nirjanaṃ gatvā sadāraḥ paricakrame<br>nānāmṛgagaṇākīrṇaṃ nānā sattvasamākulam</div>
<div class="sloka" id="173_sloka7"> <a href="173.htm#173_sloka7">7 </a> <br>nānāgulmalatācchannaṃ nānādrumasamāvṛtam<br>araṇyaṃ ghorasaṃnādaṃ śāpagrastaḥ paribhraman</div>
<div class="sloka" id="173_sloka8"> <a href="173.htm#173_sloka8">8 </a> <br>sa kadā cit kṣudhāviṣṭo mṛgayan bhakṣam ātmanaḥ<br>dadarśa suparikliṣṭaḥ kasmiṃś cid vananirjhare<br>brāhmaṇīṃ brāhmaṇaṃ caiva maithunāyopasaṃgatau</div>
<div class="sloka" id="173_sloka9"> <a href="173.htm#173_sloka9">9 </a> <br>tau samīkṣya tu vitrastāv akṛtārthau pradhāvitau<br>tayoś ca dravator vipraṃ jagṛhe nṛpatir balāt</div>
<div class="sloka" id="173_sloka10"> <a href="173.htm#173_sloka10">10 </a> <br>dṛṣṭvā gṛhītaṃ bhartāram atha brāhmaṇy abhāṣata<br>śṛṇu rājan vaco mahyaṃ yat tvāṃ vakṣyāmi suvrata</div>
<div class="sloka" id="173_sloka11"> <a href="173.htm#173_sloka11">11 </a> <br>ādityavaṃśaprabhavas tvaṃ hi lokapariśrutaḥ<br>apramattaḥ sthito dharme guruśuśrūṣaṇe rataḥ</div>
<div class="sloka" id="173_sloka12"> <a href="173.htm#173_sloka12">12 </a> <br>śāpaṃ prāpto 'si durdharṣe na pāpaṃ kartum arhasi<br>ṛtukāle tu saṃprāpte bhartrāsmy adya samāgatā</div>
<div class="sloka" id="173_sloka13"> <a href="173.htm#173_sloka13">13 </a> <br>akṛtārthā hy ahaṃ bhartrā prasavārthaś ca me mahān<br>prasīda nṛpatiśreṣṭha bhartā me 'yaṃ visṛjyatām</div>
<div class="sloka" id="173_sloka14"> <a href="173.htm#173_sloka14">14 </a> <br>evaṃ vikrośamānāyās tasyāḥ sa sunṛśaṃsakṛt<br>bhartāraṃ bhakṣayām āsa vyāghor mṛgam ivepsitam</div>
<div class="sloka" id="173_sloka15"> <a href="173.htm#173_sloka15">15 </a> <br>tasyāḥ krodhābhibhūtāyā yad aśrunyapatad bhuvi<br>so 'gniḥ samabhavad dīptas taṃ ca deśaṃ vyadīpayat</div>
<div class="sloka" id="173_sloka16"> <a href="173.htm#173_sloka16">16 </a> <br>tataḥ sā śokasaṃtaptā bhartṛvyasanaduḥkhitā<br>kalmāṣapādaṃ rājarṣim aśapad brāhmaṇī ruṣā</div>
<div class="sloka" id="173_sloka17"> <a href="173.htm#173_sloka17">17 </a> <br>yasmān mamākṛtārthāyās tvayā kṣudranṛśaṃsavat<br>prekṣantyā bhakṣito me 'dya prabhur bhartā mahāyaśāḥ</div>
<div class="sloka" id="173_sloka18"> <a href="173.htm#173_sloka18">18 </a> <br>tasmāt tvam api durbuddhe mac chāpaparivikṣataḥ<br>patnīm ṛtāv anuprāpya sadyas tyakṣyasi jīvitam</div>
<div class="sloka" id="173_sloka19"> <a href="173.htm#173_sloka19">19 </a> <br>yasya carṣer vasiṣṭhasya tvayā putrā vināśitāḥ<br>tena saṃgamya te bhāryā tanayaṃ janayiṣyati<br>sa te vaṃśakaraḥ putro bhaviṣyati nṛpādhama</div>
<div class="sloka" id="173_sloka20"> <a href="173.htm#173_sloka20">20 </a> <br>evaṃ śaptvā tu rājānaṃ sā tam āṅgirasī śubhā<br>tasyaiva saṃnidhau dīptaṃ praviveśa hutāśanam</div>
<div class="sloka" id="173_sloka21"> <a href="173.htm#173_sloka21">21 </a> <br>vasiṣṭhaś ca mahābhāgaḥ sarvam etad apaśyata<br>jñānayogena mahatā tapasā ca paraṃtapa</div>
<div class="sloka" id="173_sloka22"> <a href="173.htm#173_sloka22">22 </a> <br>muktaśāpaś ca rājarṣiḥ kālena mahatā tataḥ<br>ṛtukāle 'bhipatito madayantyā nivāritaḥ</div>
<div class="sloka" id="173_sloka23"> <a href="173.htm#173_sloka23">23 </a> <br>na hi sasmāra nṛpatis taṃ śāpaṃ śāpamohitaḥ<br>devyāḥ so 'tha vacaḥ śrutvā sa tasyā nṛpasattamaḥ<br>taṃ ca śāpam anusmṛtya paryatapyad bhṛśaṃ tadā</div></body></html>