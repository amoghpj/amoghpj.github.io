<html><body><div class="sloka" id="142_sloka1"> <a href="142.htm#142_sloka1">1 </a> <br>[vai]<br>prabuddhās te hiḍimbāyā rūpaṃ dṛṣṭvātimānuṣam<br>vismitāḥ puruṣā vyāghrā babhūvuḥ pṛthayā saha</div>
<div class="sloka" id="142_sloka2"> <a href="142.htm#142_sloka2">2 </a> <br>tataḥ kuntī samīkṣyaināṃ vismitā rūpasaṃpadā<br>uvāca madhuraṃ vākyaṃ sāntvapūrvam idaṃ śanaiḥ</div>
<div class="sloka" id="142_sloka3"> <a href="142.htm#142_sloka3">3 </a> <br>kasya tvaṃ suragarbhābhe kā cāsi varavarṇini<br>kena kāryeṇa suśroṇi kutaś cāgamanaṃ tava</div>
<div class="sloka" id="142_sloka4"> <a href="142.htm#142_sloka4">4 </a> <br>yadi vāsya vanasyāsi devatā yadi vāpsarāḥ<br>ācakṣva mama tat sarvaṃ kimarthaṃ ceha tiṣṭhasi</div>
<div class="sloka" id="142_sloka5"> <a href="142.htm#142_sloka5">5 </a> <br>[hiḍimbā]<br>yad etat paśyasi vanaṃ nīlameghanibhaṃ mahat<br>nivāso rākṣasasyaitad dhiḍimbasya mamaiva ca</div>
<div class="sloka" id="142_sloka6"> <a href="142.htm#142_sloka6">6 </a> <br>tasya māṃ rākṣasendrasya bhaginīṃ viddhi bhāmini<br>bhrātrā saṃpreṣitām ārye tvāṃ saputrāṃ jighāṃsatā</div>
<div class="sloka" id="142_sloka7"> <a href="142.htm#142_sloka7">7 </a> <br>krūra buddher ahaṃ tasya vacanād āgatā iha<br>adrākṣaṃ hemavarṇābhaṃ tava putraṃ mahaujasam</div>
<div class="sloka" id="142_sloka8"> <a href="142.htm#142_sloka8">8 </a> <br>tato 'haṃ sarvabhūtānāṃ bhāve vicaratā śubhe<br>coditā tava putrasya manmathena vaśānugā</div>
<div class="sloka" id="142_sloka9"> <a href="142.htm#142_sloka9">9 </a> <br>tato vṛto mayā bhartā tava putro mahābalaḥ<br>apanetuṃ ca yatito na caiva śakito mayā</div>
<div class="sloka" id="142_sloka10"> <a href="142.htm#142_sloka10">10 </a> <br>cirāyamāṇāṃ māṃ jñātvā tataḥ sa puruṣādakaḥ<br>svayam evāgato hantum imān sarvāṃs tavātmajān</div>
<div class="sloka" id="142_sloka11"> <a href="142.htm#142_sloka11">11 </a> <br>sa tena mama kāntena tava putreṇa dhīmatā<br>balād ito viniṣpiṣya vyapakṛṣṭo mahātmanā</div>
<div class="sloka" id="142_sloka12"> <a href="142.htm#142_sloka12">12 </a> <br>vikarṣantau mahāvegau garjamānau parasparam<br>paśyadhvaṃ yudhi vikrāntāv etau tau nararākṣasau</div>
<div class="sloka" id="142_sloka13"> <a href="142.htm#142_sloka13">13 </a> <br>[vai]<br>tasyā śrutvaiva vacanam utpapāta yudhiṣṭhiraḥ<br>arjuno nakulaś caiva sahadevaś ca vīryavān</div>
<div class="sloka" id="142_sloka14"> <a href="142.htm#142_sloka14">14 </a> <br>tau te dadṛśur āsaktau vikarṣantau parasparam<br>kāṅkṣamāṇau jayaṃ caiva siṃhāv iva raṇotkaṭau</div>
<div class="sloka" id="142_sloka15"> <a href="142.htm#142_sloka15">15 </a> <br>tāv anyonyaṃ samāśliṣya vikarṣantau parasparam<br>dāvāgnidhūmasadṛśaṃ cakratuḥ pārthivaṃ rajaḥ</div>
<div class="sloka" id="142_sloka16"> <a href="142.htm#142_sloka16">16 </a> <br>vasudhā reṇusaṃvītau vasudhādharasaṃnibhau<br>vibhrājetāṃ yathā śailau nīhāreṇābhisaṃvṛtau</div>
<div class="sloka" id="142_sloka17"> <a href="142.htm#142_sloka17">17 </a> <br>rākṣasena tathā bhīmaṃ kliśyamānaṃ nirīkṣya tu<br>uvācedaṃ vacaḥ pārthaḥ prahasañ śanakair iva</div>
<div class="sloka" id="142_sloka18"> <a href="142.htm#142_sloka18">18 </a> <br>bhīma mā bhair mahābāho na tvāṃ budhyāmahe vayam<br>sametaṃ bhīmarūpeṇa prasuptāḥ śramakarśitāḥ</div>
<div class="sloka" id="142_sloka19"> <a href="142.htm#142_sloka19">19 </a> <br>sāhāyye 'smi sthitaḥ pārtha yodhayiṣyāmi rākṣasam<br>nakulaḥ sahadevaś ca mātaraṃ gopayiṣyati</div>
<div class="sloka" id="142_sloka20"> <a href="142.htm#142_sloka20">20 </a> <br>[bhm]<br>udāsīno nirīkṣasva na kāryaḥ saṃbhramas tvayā<br>na jātv ayaṃ punar jīven madbāhvantaram āgataḥ</div>
<div class="sloka" id="142_sloka21"> <a href="142.htm#142_sloka21">21 </a> <br>[ārj]<br>kim anena ciraṃ bhīma jīvatā pāparakṣasā<br>gantavyaṃ naciraṃ sthātum iha śakyam ariṃdama</div>
<div class="sloka" id="142_sloka22"> <a href="142.htm#142_sloka22">22 </a> <br>purā saṃrajyate prācī purā saṃdhyā pravartate<br>raudre muhūrte rakṣāṃsi prabalāni bhavanti ca</div>
<div class="sloka" id="142_sloka23"> <a href="142.htm#142_sloka23">23 </a> <br>tvarasva bhīma mā krīḍa jahi rakṣo vibhīṣaṇam<br>purā vikurute māyāṃ bhujayoḥ sāram arpaya</div>
<div class="sloka" id="142_sloka24"> <a href="142.htm#142_sloka24">24 </a> <br>[vai]<br>arjunenaivam uktas tu bhīmo bhīmasya rakṣasaḥ<br>utkṣipyābhrāmayad dehaṃ tūrṇaṃ guṇaśatādhikam</div>
<div class="sloka" id="142_sloka25"> <a href="142.htm#142_sloka25">25 </a> <br>[bhm]<br>vṛthā māṃsair vṛthā puṣṭo vṛthā vṛddho vṛthā matiḥ<br>vṛthā maraṇam arhas tvaṃ vṛthādya na bhaviṣyasi</div>
<div class="sloka" id="142_sloka26"> <a href="142.htm#142_sloka26">26 </a> <br>[ārj]<br>atha vā manyase bhāraṃ tvam imaṃ rākṣasaṃ yudhi<br>karomi tava sāhāyyaṃ śīghram eva nihanyatām</div>
<div class="sloka" id="142_sloka27"> <a href="142.htm#142_sloka27">27 </a> <br>atha vāpy aham evainaṃ haniṣyāmi vṛkodara<br>kṛtakarmā pariśrāntaḥ sādhu tāvad upārama</div>
<div class="sloka" id="142_sloka28"> <a href="142.htm#142_sloka28">28 </a> <br>[vai]<br>tasya tad vacanaṃ śrutvā bhīmaseno 'tyamarṣaṇaḥ<br>niṣpiṣyainaṃ balād bhūmau paśumāram amārayat</div>
<div class="sloka" id="142_sloka29"> <a href="142.htm#142_sloka29">29 </a> <br>sa māryamāṇo bhīmena nanāda vipulaṃ svanam<br>pūrayaṃs tad vanaṃ sarvaṃ jalārdra iva dundubhiḥ</div>
<div class="sloka" id="142_sloka30"> <a href="142.htm#142_sloka30">30 </a> <br>bhujābhyāṃ yoktrayitvā taṃ balavān pāṇḍunandanaḥ<br>madhye bhaṅktvā sabalavān harṣayām āsa pāṇḍavān</div>
<div class="sloka" id="142_sloka31"> <a href="142.htm#142_sloka31">31 </a> <br>hiḍimbaṃ nihataṃ dṛṣṭvā saṃhṛṣṭās te tarasvinaḥ<br>apūjayan naravyāghraṃ bhīmasenam ariṃdamam</div>
<div class="sloka" id="142_sloka32"> <a href="142.htm#142_sloka32">32 </a> <br>abhipūjya mahātmānaṃ bhīmaṃ bhīmaparākramam<br>punar evārjuno vākyam uvācedaṃ vṛkodaram</div>
<div class="sloka" id="142_sloka33"> <a href="142.htm#142_sloka33">33 </a> <br>nadūre nagaraṃ manye vanād asmād ahaṃ prabho<br>śīghraṃ gacchāma bhadraṃ te na no vidyāt suyodhanaḥ</div></body></html>