<html><body><div class="sloka" id="47_sloka1"> <a href="47.htm#47_sloka1">1 </a> <br>[s]<br>evam uktvā tataḥ śrīmān mantribhiś cānumoditaḥ<br>āruroha pratijñāṃ sa sarpasatrāya pārthivaḥ<br>brahman bharataśārdūlo rājā pārikṣitas tadā<br>[स्] <br>एवम् उक्त्वा ततः श्रीमान् मन्त्रिभिश् चानुमोदितः <br>आरुरोह प्रतिज्ञां स सर्पसत्राय पार्थिवः <br>ब्रह्मन् भरतशार्दूलो राजा पारिक्षितस् तदा </div>
<div class="sloka" id="47_sloka2"> <a href="47.htm#47_sloka2">2 </a> <br>purohitam athāhūya ṛtvijaṃ vasudhādhipaḥ<br>abravīd vākyasaṃpannaḥ saṃpad arthakaraṃ vacaḥ<br>पुरोहितम् अथाहूय ऋत्विजं वसुधाधिपः <br>अब्रवीद् वाक्यसंपन्नः संपद् अर्थकरं वचः </div>
<div class="sloka" id="47_sloka3"> <a href="47.htm#47_sloka3">3 </a> <br>yo me hiṃsitavāṃs tātaṃ takṣakaḥ sa durātmavān<br>pratikuryāṃ yathā tasya tad bhavanto bruvantu me<br>यो मे हिंसितवांस् तातं तक्षकः स दुरात्मवान् <br>प्रतिकुर्यां यथा तस्य तद् भवन्तो ब्रुवन्तु मे </div>
<div class="sloka" id="47_sloka4"> <a href="47.htm#47_sloka4">4 </a> <br>api tat karma viditaṃ bhavatāṃ yena pannagam<br>takṣakaṃ saṃpradīpte 'gnau prāpsye 'haṃ sahabāndhavam<br>अपि तत् कर्म विदितं भवतां येन पन्नगम् <br>तक्षकं संप्रदीप्ते 'ग्नु प्राप्स्ये 'हं सहबान्धवम् </div>
<div class="sloka" id="47_sloka5"> <a href="47.htm#47_sloka5">5 </a> <br>yathā tena pitā mahyaṃ pūrvaṃ dagdho viṣāgninā<br>tathāham api taṃ pāpaṃ dagdhum icchāmi pannagam<br>यथा तेन पिता मह्यं पूर्वं दग्धो विषाग्निना <br>तथाहम् अपि तं पापं दग्धुम् इच्छामि पन्नगम् </div>
<div class="sloka" id="47_sloka6"> <a href="47.htm#47_sloka6">6 </a> <br>[rtvijah]<br>asti rājan mahat satraṃ tvadarthaṃ devanirmitam<br>sarpasatram iti khyātaṃ purāṇe kathyate nṛpa<br>[र्त्विजह्] <br>अस्ति राजन् महत् सत्रं त्वदर्थं देवनिर्मितम् <br>सर्पसत्रम् इति ख्यातं पुराणे कथ्यते नृप </div>
<div class="sloka" id="47_sloka7"> <a href="47.htm#47_sloka7">7 </a> <br>āhartā tasya satrasya tvan nānyo 'sti narādhipa<br>iti paurāṇikāḥ prāhur asmākaṃ cāsti sa kratuḥ<br>आहर्ता तस्य सत्रस्य त्वन् नान्यो 'स्ति नराधिप <br>इति पुराणिकाः प्राहुर् अस्माकं चास्ति स क्रतुः </div>
<div class="sloka" id="47_sloka8"> <a href="47.htm#47_sloka8">8 </a> <br>[s]<br>evam uktaḥ sa rājarṣir mene sarpaṃ hi takṣakam<br>hutāśanamukhaṃ dīptaṃ praviṣṭam iti sattama<br>[स्] <br>एवम् उक्तः स राजर्षिर् मेने सर्पं हि तक्षकम् <br>हुताशनमुखं दीप्तं प्रविष्टम् इति सत्तम </div>
<div class="sloka" id="47_sloka9"> <a href="47.htm#47_sloka9">9 </a> <br>tato 'bravīn mantravidas tān rājā brāhmaṇāṃs tadā<br>āhariṣyāmi tat satraṃ saṃbhārāḥ saṃbhriyantu me<br>ततो 'ब्रवीन् मन्त्रविदस् तान् राजा ब्राह्मणांस् तदा <br>आहरिष्यामि तत् सत्रं संभाराः संभ्रियन्तु मे </div>
<div class="sloka" id="47_sloka10"> <a href="47.htm#47_sloka10">10 </a> <br>tatas te ṛtvijas tasya śāstrato dvijasattama<br>deśaṃ taṃ māpayām āsur yajñāyatana kāraṇāt<br>yathāvaj jñānaviduṣaḥ sarve buddhyā paraṃ gatāḥ<br>ततस् ते ऋत्विजस् तस्य शास्त्रतो द्विजसत्तम <br>देशं तं मापयाम् आसुर् यज्ञायतन कारणात् <br>यथावज् ज्ञानविदुषः सर्वे बुद्ध्या परं गताः </div>
<div class="sloka" id="47_sloka11"> <a href="47.htm#47_sloka11">11 </a> <br>ṛddhyā paramayā yuktam iṣṭaṃ dvijagaṇāyutam<br>prabhūtadhanadhānyāḍhyam ṛtvigbhiḥ suniveśitam<br>ऋद्ध्या परमया युक्तम् इष्टं द्विजगणायुतम् <br>प्रभूतधनधान्याढ्यम् ऋत्विग्भिः सुनिवेशितम् </div>
<div class="sloka" id="47_sloka12"> <a href="47.htm#47_sloka12">12 </a> <br>nirmāya cāpi vidhivad yajñāyatanam īpsitam<br>rājānaṃ dīkṣayām āsuḥ sarpasatrāptaye tadā<br>निर्माय चापि विधिवद् यज्ञायतनम् ईप्सितम् <br>राजानं दीक्षयाम् आसुः सर्पसत्राप्तये तदा </div>
<div class="sloka" id="47_sloka13"> <a href="47.htm#47_sloka13">13 </a> <br>idaṃ cāsīt tatra pūrvaṃ sarpasatre bhaviṣyati<br>nimittaṃ mahad utpannaṃ yajñavighna karaṃ tadā<br>इदं चासीत् तत्र पूर्वं सर्पसत्रे भविष्यति <br>निमित्तं महद् उत्पन्नं यज्ञविघ्न करं तदा </div>
<div class="sloka" id="47_sloka14"> <a href="47.htm#47_sloka14">14 </a> <br>yajñasyāyatane tasmin kriyamāṇe vaco 'bravīt<br>sthapatir buddhisaṃpanno vāstu vidyā viśāradaḥ<br>यज्ञस्यायतने तस्मिन् क्रियमाणे वचो 'ब्रवीत् <br>स्थपतिर् बुद्धिसंपन्नो वास्तु विद्या विशारदः </div>
<div class="sloka" id="47_sloka15"> <a href="47.htm#47_sloka15">15 </a> <br>ity abravīt sūtradhāraḥ sūtaḥ paurāṇikas tadā<br>yasmin deśe ca kāle ca māpaneyaṃ pravartitā<br>brāhmaṇaṃ kāraṇaṃ kṛtvā nāyaṃ saṃsthāsyate kratuḥ<br>इत्य् अब्रवीत् सूत्रधारः सूतः पुराणिकस् तदा <br>यस्मिन् देशे च काले च मापनेयं प्रवर्तिता <br>ब्राह्मणं कारणं कृत्वा नायं संस्थास्यते क्रतुः </div>
<div class="sloka" id="47_sloka16"> <a href="47.htm#47_sloka16">16 </a> <br>etac chrutvā tu rājā sa prāg dīkṣā kālam abravīt<br>kṣattāraṃ neha me kaś cid ajñātaḥ praviśed iti<br>एतच् छ्रुत्वा तु राजा स प्राग् दीक्षा कालम् अब्रवीत् <br>क्षत्तारं नेह मे कश् चिद् अज्ञातः प्रविशेद् इति </div>
<div class="sloka" id="47_sloka17"> <a href="47.htm#47_sloka17">17 </a> <br>tataḥ karma pravavṛte sarpasatre vidhānataḥ<br>paryakrāmaṃś ca vidhivat sve sve karmaṇi yājakāḥ<br>ततः कर्म प्रववृते सर्पसत्रे विधानतः <br>पर्यक्रामंश् च विधिवत् स्वे स्वे कर्मणि याजकाः </div>
<div class="sloka" id="47_sloka18"> <a href="47.htm#47_sloka18">18 </a> <br>paridhāya kṛṣṇa vāsāṃsi dhūmasaṃrakta locanāḥ<br>juhuvur mantravac caiva samiddhaṃ jātavedasam<br>परिधाय कृष्ण वासांसि धूमसंरक्त लोचनाः <br>जुहुवुर् मन्त्रवच् चैव समिद्धं जातवेदसम् </div>
<div class="sloka" id="47_sloka19"> <a href="47.htm#47_sloka19">19 </a> <br>kampayantaś ca sarveṣām uragāṇāṃ manāṃsi te<br>sarpān ājuhuvus tatra sarvān agnimukhe tadā<br>कम्पयन्तश् च सर्वेषाम् उरगाणां मनांसि ते <br>सर्पान् आजुहुवुस् तत्र सर्वान् अग्निमुखे तदा </div>
<div class="sloka" id="47_sloka20"> <a href="47.htm#47_sloka20">20 </a> <br>tataḥ sarpāḥ samāpetuḥ pradīpte havyavāhane<br>viveṣṭamānāḥ kṛpaṇā āhvayantaḥ parasparam<br>ततः सर्पाः समापेतुः प्रदीप्ते हव्यवाहने <br>विवेष्टमानाः कृपणा आह्वयन्तः परस्परम् </div>
<div class="sloka" id="47_sloka21"> <a href="47.htm#47_sloka21">21 </a> <br>visphurantaḥ śvasantaś ca veṣṭayantas tathā pare<br>pucchaiḥ śirobhiś ca bhṛśaṃ citrabhānuṃ prapedire<br>विस्फुरन्तः श्वसन्तश् च वेष्टयन्तस् तथा परे <br>पुच्छैः शिरोभिश् च भृशं चित्रभानुं प्रपेदिरे </div>
<div class="sloka" id="47_sloka22"> <a href="47.htm#47_sloka22">22 </a> <br>śvetāḥ kṛṣṇāś ca nīlāś ca sthavirāḥ śiśavas tathā<br>ruvanto bhairavān nādān petur dīpte vibhāvasau<br>श्वेताः कृष्णाश् च नीलाश् च स्थविराः शिशवस् तथा <br>रुवन्तो भैरवान् नादान् पेतुर् दीप्ते विभावसु </div>
<div class="sloka" id="47_sloka23"> <a href="47.htm#47_sloka23">23 </a> <br>evaṃ śatasahasrāṇi prayutāny arbudāni ca<br>avaśāni vinaṣṭāni pannagānāṃ dvijottama<br>एवं शतसहस्राणि प्रयुतान्य् अर्बुदानि च <br>अवशानि विनष्टानि पन्नगानां द्विजोत्तम </div>
<div class="sloka" id="47_sloka24"> <a href="47.htm#47_sloka24">24 </a> <br>indurā iva tatrānye hastihastā ivāpare<br>mattā iva ca mātaṅgā mahākāyā mahābalāḥ<br>इन्दुरा इव तत्रान्ये हस्तिहस्ता इवापरे <br>मत्ता इव च मातङ्गा महाकाया महाबलाः </div></body></html>