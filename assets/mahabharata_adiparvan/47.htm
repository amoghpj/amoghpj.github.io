<html><body><div class="sloka" id="47_sloka1"> <a href="47.htm#47_sloka1">1 </a> <br>[s]<br>evam uktvā tataḥ śrīmān mantribhiś cānumoditaḥ<br>āruroha pratijñāṃ sa sarpasatrāya pārthivaḥ<br>brahman bharataśārdūlo rājā pārikṣitas tadā</div>
<div class="sloka" id="47_sloka2"> <a href="47.htm#47_sloka2">2 </a> <br>purohitam athāhūya ṛtvijaṃ vasudhādhipaḥ<br>abravīd vākyasaṃpannaḥ saṃpad arthakaraṃ vacaḥ</div>
<div class="sloka" id="47_sloka3"> <a href="47.htm#47_sloka3">3 </a> <br>yo me hiṃsitavāṃs tātaṃ takṣakaḥ sa durātmavān<br>pratikuryāṃ yathā tasya tad bhavanto bruvantu me</div>
<div class="sloka" id="47_sloka4"> <a href="47.htm#47_sloka4">4 </a> <br>api tat karma viditaṃ bhavatāṃ yena pannagam<br>takṣakaṃ saṃpradīpte 'gnau prāpsye 'haṃ sahabāndhavam</div>
<div class="sloka" id="47_sloka5"> <a href="47.htm#47_sloka5">5 </a> <br>yathā tena pitā mahyaṃ pūrvaṃ dagdho viṣāgninā<br>tathāham api taṃ pāpaṃ dagdhum icchāmi pannagam</div>
<div class="sloka" id="47_sloka6"> <a href="47.htm#47_sloka6">6 </a> <br>[rtvijah]<br>asti rājan mahat satraṃ tvadarthaṃ devanirmitam<br>sarpasatram iti khyātaṃ purāṇe kathyate nṛpa</div>
<div class="sloka" id="47_sloka7"> <a href="47.htm#47_sloka7">7 </a> <br>āhartā tasya satrasya tvan nānyo 'sti narādhipa<br>iti paurāṇikāḥ prāhur asmākaṃ cāsti sa kratuḥ</div>
<div class="sloka" id="47_sloka8"> <a href="47.htm#47_sloka8">8 </a> <br>[s]<br>evam uktaḥ sa rājarṣir mene sarpaṃ hi takṣakam<br>hutāśanamukhaṃ dīptaṃ praviṣṭam iti sattama</div>
<div class="sloka" id="47_sloka9"> <a href="47.htm#47_sloka9">9 </a> <br>tato 'bravīn mantravidas tān rājā brāhmaṇāṃs tadā<br>āhariṣyāmi tat satraṃ saṃbhārāḥ saṃbhriyantu me</div>
<div class="sloka" id="47_sloka10"> <a href="47.htm#47_sloka10">10 </a> <br>tatas te ṛtvijas tasya śāstrato dvijasattama<br>deśaṃ taṃ māpayām āsur yajñāyatana kāraṇāt<br>yathāvaj jñānaviduṣaḥ sarve buddhyā paraṃ gatāḥ</div>
<div class="sloka" id="47_sloka11"> <a href="47.htm#47_sloka11">11 </a> <br>ṛddhyā paramayā yuktam iṣṭaṃ dvijagaṇāyutam<br>prabhūtadhanadhānyāḍhyam ṛtvigbhiḥ suniveśitam</div>
<div class="sloka" id="47_sloka12"> <a href="47.htm#47_sloka12">12 </a> <br>nirmāya cāpi vidhivad yajñāyatanam īpsitam<br>rājānaṃ dīkṣayām āsuḥ sarpasatrāptaye tadā</div>
<div class="sloka" id="47_sloka13"> <a href="47.htm#47_sloka13">13 </a> <br>idaṃ cāsīt tatra pūrvaṃ sarpasatre bhaviṣyati<br>nimittaṃ mahad utpannaṃ yajñavighna karaṃ tadā</div>
<div class="sloka" id="47_sloka14"> <a href="47.htm#47_sloka14">14 </a> <br>yajñasyāyatane tasmin kriyamāṇe vaco 'bravīt<br>sthapatir buddhisaṃpanno vāstu vidyā viśāradaḥ</div>
<div class="sloka" id="47_sloka15"> <a href="47.htm#47_sloka15">15 </a> <br>ity abravīt sūtradhāraḥ sūtaḥ paurāṇikas tadā<br>yasmin deśe ca kāle ca māpaneyaṃ pravartitā<br>brāhmaṇaṃ kāraṇaṃ kṛtvā nāyaṃ saṃsthāsyate kratuḥ</div>
<div class="sloka" id="47_sloka16"> <a href="47.htm#47_sloka16">16 </a> <br>etac chrutvā tu rājā sa prāg dīkṣā kālam abravīt<br>kṣattāraṃ neha me kaś cid ajñātaḥ praviśed iti</div>
<div class="sloka" id="47_sloka17"> <a href="47.htm#47_sloka17">17 </a> <br>tataḥ karma pravavṛte sarpasatre vidhānataḥ<br>paryakrāmaṃś ca vidhivat sve sve karmaṇi yājakāḥ</div>
<div class="sloka" id="47_sloka18"> <a href="47.htm#47_sloka18">18 </a> <br>paridhāya kṛṣṇa vāsāṃsi dhūmasaṃrakta locanāḥ<br>juhuvur mantravac caiva samiddhaṃ jātavedasam</div>
<div class="sloka" id="47_sloka19"> <a href="47.htm#47_sloka19">19 </a> <br>kampayantaś ca sarveṣām uragāṇāṃ manāṃsi te<br>sarpān ājuhuvus tatra sarvān agnimukhe tadā</div>
<div class="sloka" id="47_sloka20"> <a href="47.htm#47_sloka20">20 </a> <br>tataḥ sarpāḥ samāpetuḥ pradīpte havyavāhane<br>viveṣṭamānāḥ kṛpaṇā āhvayantaḥ parasparam</div>
<div class="sloka" id="47_sloka21"> <a href="47.htm#47_sloka21">21 </a> <br>visphurantaḥ śvasantaś ca veṣṭayantas tathā pare<br>pucchaiḥ śirobhiś ca bhṛśaṃ citrabhānuṃ prapedire</div>
<div class="sloka" id="47_sloka22"> <a href="47.htm#47_sloka22">22 </a> <br>śvetāḥ kṛṣṇāś ca nīlāś ca sthavirāḥ śiśavas tathā<br>ruvanto bhairavān nādān petur dīpte vibhāvasau</div>
<div class="sloka" id="47_sloka23"> <a href="47.htm#47_sloka23">23 </a> <br>evaṃ śatasahasrāṇi prayutāny arbudāni ca<br>avaśāni vinaṣṭāni pannagānāṃ dvijottama</div>
<div class="sloka" id="47_sloka24"> <a href="47.htm#47_sloka24">24 </a> <br>indurā iva tatrānye hastihastā ivāpare<br>mattā iva ca mātaṅgā mahākāyā mahābalāḥ</div></body></html>