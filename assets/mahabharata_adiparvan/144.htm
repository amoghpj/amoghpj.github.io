<html><body><div class="sloka" id="144_sloka1"> <a href="144.htm#144_sloka1">1 </a> <br>[vai]<br>te vanena vanaṃ vīrā ghnanto mṛgagaṇān bahūn<br>apakramya yayū rājaṃs tvaramāṇā mahārathāḥ<br>[वै] <br>ते वनेन वनं वीरा घ्नन्तो मृगगणान् बहून् <br>अपक्रम्य ययू राजंस् त्वरमाणा महारथाः </div>
<div class="sloka" id="144_sloka2"> <a href="144.htm#144_sloka2">2 </a> <br>matsyāṃs trigartān pāñcālān kīcakān antareṇa ca<br>ramaṇīyān vanoddeśān prekṣamāṇāḥ sarāṃsi ca<br>मत्स्यांस् त्रिगर्तान् पाञ्चालान् कीचकान् अन्तरेण च <br>रमणीयान् वनोद्देशान् प्रेक्षमाणाः सरांसि च </div>
<div class="sloka" id="144_sloka3"> <a href="144.htm#144_sloka3">3 </a> <br>jaṭāḥ kṛtvātmanaḥ sarve valkalājinavāsasaḥ<br>saha kuntyā mahātmāno bibhratas tāpasaṃ vapuḥ<br>जटाः कृत्वात्मनः सर्वे वल्कलाजिनवाससः <br>सह कुन्त्या महात्मानो बिभ्रतस् तापसं वपुः </div>
<div class="sloka" id="144_sloka4"> <a href="144.htm#144_sloka4">4 </a> <br>kva cid vahanto jananīṃ tvaramāṇā mahārathāḥ<br>kva cic chandena gacchantas te jagmuḥ prasabhaṃ punaḥ<br>क्व चिद् वहन्तो जननीं त्वरमाणा महारथाः <br>क्व चिच् छन्देन गच्छन्तस् ते जग्मुः प्रसभं पुनः </div>
<div class="sloka" id="144_sloka5"> <a href="144.htm#144_sloka5">5 </a> <br>brāhmaṃ vedam adhīyānā vedāṅgāni ca sārvaśaḥ<br>nītiśāstraṃ ca dhārmajñā dadṛśus te pitāmaham<br>ब्राह्मं वेदम् अधीयाना वेदाङ्गानि च सार्वशः <br>नीतिशास्त्रं च धार्मज्ञा ददृशुस् ते पितामहम् </div>
<div class="sloka" id="144_sloka6"> <a href="144.htm#144_sloka6">6 </a> <br>te 'bhivādya mahātmānaṃ kṛṣṇadvaipāyanaṃ tadā<br>tasthuḥ prāñjalayaḥ sarve saha mātrā paraṃtapāḥ<br>ते 'भिवाद्य महात्मानं कृष्णद्वैपायनं तदा <br>तस्थुः प्राञ्जलयः सर्वे सह मात्रा परंतपाः </div>
<div class="sloka" id="144_sloka7"> <a href="144.htm#144_sloka7">7 </a> <br>[vyāsa]<br>mayedaṃ manasā pūrvaṃ viditaṃ bharatarṣabhāḥ<br>yathā sthitair adharmeṇa dhārtarāṣṭrair vivāsitāḥ<br>[व्यास] <br>मयेदं मनसा पूर्वं विदितं भरतर्षभाः <br>यथा स्थितैर् अधर्मेण धार्तराष्ट्रैर् विवासिताः </div>
<div class="sloka" id="144_sloka8"> <a href="144.htm#144_sloka8">8 </a> <br>tad viditvāsmi saṃprāptaś cikīrṣuḥ paramaṃ hitam<br>na viṣādo 'tra kartavyaḥ sarvam etat sukhāya vaḥ<br>तद् विदित्वास्मि संप्राप्तश् चिकीर्षुः परमं हितम् <br>न विषादो 'त्र कर्तव्यः सर्वम् एतत् सुखाय वः </div>
<div class="sloka" id="144_sloka9"> <a href="144.htm#144_sloka9">9 </a> <br>samās te caiva me sarve yūyaṃ caiva na saṃśayaḥ<br>dīnato bālataś caiva snehaṃ kurvanti bāndhavāḥ<br>समास् ते चैव मे सर्वे यूयं चैव न संशयः <br>दीनतो बालतश् चैव स्नेहं कुर्वन्ति बान्धवाः </div>
<div class="sloka" id="144_sloka10"> <a href="144.htm#144_sloka10">10 </a> <br>tasmād abhyadhikaḥ sneho yuṣmāsu mama sāṃpratam<br>snehapūrvaṃ cikīrṣāmi hitaṃ vas tan nibodhata<br>तस्माद् अभ्यधिकः स्नेहो युष्मासु मम सांप्रतम् <br>स्नेहपूर्वं चिकीर्षामि हितं वस् तन् निबोधत </div>
<div class="sloka" id="144_sloka11"> <a href="144.htm#144_sloka11">11 </a> <br>idaṃ nagaram abhyāśe ramaṇīyaṃ nirāmayam<br>vasateha praticchannā mamāgamanakāṅkṣiṇaḥ<br>इदं नगरम् अभ्याशे रमणीयं निरामयम् <br>वसतेह प्रतिच्छन्ना ममागमनकाङ्क्षिणः </div>
<div class="sloka" id="144_sloka12"> <a href="144.htm#144_sloka12">12 </a> <br>[vai]<br>evaṃ sa tān samāśvāsya vyāsaḥ pārthān ariṃdamān<br>ekacakrām abhigataḥ kuntīm āśvāsayat prabhuḥ<br>[वै] <br>एवं स तान् समाश्वास्य व्यासः पार्थान् अरिंदमान् <br>एकचक्राम् अभिगतः कुन्तीम् आश्वासयत् प्रभुः </div>
<div class="sloka" id="144_sloka13"> <a href="144.htm#144_sloka13">13 </a> <br>jīvaputri sutas te 'yaṃ dharmaputro yudhiṣṭhiraḥ<br>pṛthivyāṃ pārthivān sarvān praśāsiṣyati dharmarāṭ<br>जीवपुत्रि सुतस् ते 'यं धर्मपुत्रो युधिष्ठिरः <br>पृथिव्यां पार्थिवान् सर्वान् प्रशासिष्यति धर्मराट् </div>
<div class="sloka" id="144_sloka14"> <a href="144.htm#144_sloka14">14 </a> <br>dharmeṇa jitvā pṛthivīm akhilāṃ dharmavid vaśī<br>bhīmasenārjuna balād bhokṣyaty ayam asaṃśayaḥ<br>धर्मेण जित्वा पृथिवीम् अखिलां धर्मविद् वशी <br>भीमसेनार्जुन बलाद् भोक्ष्यत्य् अयम् असंशयः </div>
<div class="sloka" id="144_sloka15"> <a href="144.htm#144_sloka15">15 </a> <br>putrās tava ca mādryāś ca sarva eva mahārathāḥ<br>svarāṣṭre vihariṣyanti sukhaṃ sumanasas tadā<br>पुत्रास् तव च माद्र्याश् च सर्व एव महारथाः <br>स्वराष्ट्रे विहरिष्यन्ति सुखं सुमनसस् तदा </div>
<div class="sloka" id="144_sloka16"> <a href="144.htm#144_sloka16">16 </a> <br>yakṣyanti ca naravyāghrā vijitya pṛthivīm imām<br>rājasūyāśvamedhādyaiḥ kratubhir bhūridakṣiṇaiḥ<br>यक्ष्यन्ति च नरव्याघ्रा विजित्य पृथिवीम् इमाम् <br>राजसूयाश्वमेधाद्यैः क्रतुभिर् भूरिदक्षिणैः </div>
<div class="sloka" id="144_sloka17"> <a href="144.htm#144_sloka17">17 </a> <br>anugṛhya suhṛdvargaṃ dhanena ca sukhena ca<br>pitṛpaitāmahaṃ rājyam iha bhokṣyanti te sutāḥ<br>अनुगृह्य सुहृद्वर्गं धनेन च सुखेन च <br>पितृपैतामहं राज्यम् इह भोक्ष्यन्ति ते सुताः </div>
<div class="sloka" id="144_sloka18"> <a href="144.htm#144_sloka18">18 </a> <br>evam uktvā niveśyainān brāhmaṇasya niveśane<br>abravīt pārthivaśreṣṭham ṛṣir dvaipāyanas tadā<br>एवम् उक्त्वा निवेश्यैनान् ब्राह्मणस्य निवेशने <br>अब्रवीत् पार्थिवश्रेष्ठम् ऋषिर् द्वैपायनस् तदा </div>
<div class="sloka" id="144_sloka19"> <a href="144.htm#144_sloka19">19 </a> <br>iha māṃ saṃpratīkṣadhvam āgamiṣyāmy ahaṃ punaḥ<br>deśakālau viditvaiva vetsyadhvaṃ paramāṃ mudam<br>इह मां संप्रतीक्षध्वम् आगमिष्याम्य् अहं पुनः <br>देशकालु विदित्वैव वेत्स्यध्वं परमां मुदम् </div></body></html>