<html><body><div class="sloka" id="144_sloka1"> <a href="144.htm#144_sloka1">1 </a> <br>[vai]<br>te vanena vanaṃ vīrā ghnanto mṛgagaṇān bahūn<br>apakramya yayū rājaṃs tvaramāṇā mahārathāḥ</div>
<div class="sloka" id="144_sloka2"> <a href="144.htm#144_sloka2">2 </a> <br>matsyāṃs trigartān pāñcālān kīcakān antareṇa ca<br>ramaṇīyān vanoddeśān prekṣamāṇāḥ sarāṃsi ca</div>
<div class="sloka" id="144_sloka3"> <a href="144.htm#144_sloka3">3 </a> <br>jaṭāḥ kṛtvātmanaḥ sarve valkalājinavāsasaḥ<br>saha kuntyā mahātmāno bibhratas tāpasaṃ vapuḥ</div>
<div class="sloka" id="144_sloka4"> <a href="144.htm#144_sloka4">4 </a> <br>kva cid vahanto jananīṃ tvaramāṇā mahārathāḥ<br>kva cic chandena gacchantas te jagmuḥ prasabhaṃ punaḥ</div>
<div class="sloka" id="144_sloka5"> <a href="144.htm#144_sloka5">5 </a> <br>brāhmaṃ vedam adhīyānā vedāṅgāni ca sārvaśaḥ<br>nītiśāstraṃ ca dhārmajñā dadṛśus te pitāmaham</div>
<div class="sloka" id="144_sloka6"> <a href="144.htm#144_sloka6">6 </a> <br>te 'bhivādya mahātmānaṃ kṛṣṇadvaipāyanaṃ tadā<br>tasthuḥ prāñjalayaḥ sarve saha mātrā paraṃtapāḥ</div>
<div class="sloka" id="144_sloka7"> <a href="144.htm#144_sloka7">7 </a> <br>[vyāsa]<br>mayedaṃ manasā pūrvaṃ viditaṃ bharatarṣabhāḥ<br>yathā sthitair adharmeṇa dhārtarāṣṭrair vivāsitāḥ</div>
<div class="sloka" id="144_sloka8"> <a href="144.htm#144_sloka8">8 </a> <br>tad viditvāsmi saṃprāptaś cikīrṣuḥ paramaṃ hitam<br>na viṣādo 'tra kartavyaḥ sarvam etat sukhāya vaḥ</div>
<div class="sloka" id="144_sloka9"> <a href="144.htm#144_sloka9">9 </a> <br>samās te caiva me sarve yūyaṃ caiva na saṃśayaḥ<br>dīnato bālataś caiva snehaṃ kurvanti bāndhavāḥ</div>
<div class="sloka" id="144_sloka10"> <a href="144.htm#144_sloka10">10 </a> <br>tasmād abhyadhikaḥ sneho yuṣmāsu mama sāṃpratam<br>snehapūrvaṃ cikīrṣāmi hitaṃ vas tan nibodhata</div>
<div class="sloka" id="144_sloka11"> <a href="144.htm#144_sloka11">11 </a> <br>idaṃ nagaram abhyāśe ramaṇīyaṃ nirāmayam<br>vasateha praticchannā mamāgamanakāṅkṣiṇaḥ</div>
<div class="sloka" id="144_sloka12"> <a href="144.htm#144_sloka12">12 </a> <br>[vai]<br>evaṃ sa tān samāśvāsya vyāsaḥ pārthān ariṃdamān<br>ekacakrām abhigataḥ kuntīm āśvāsayat prabhuḥ</div>
<div class="sloka" id="144_sloka13"> <a href="144.htm#144_sloka13">13 </a> <br>jīvaputri sutas te 'yaṃ dharmaputro yudhiṣṭhiraḥ<br>pṛthivyāṃ pārthivān sarvān praśāsiṣyati dharmarāṭ</div>
<div class="sloka" id="144_sloka14"> <a href="144.htm#144_sloka14">14 </a> <br>dharmeṇa jitvā pṛthivīm akhilāṃ dharmavid vaśī<br>bhīmasenārjuna balād bhokṣyaty ayam asaṃśayaḥ</div>
<div class="sloka" id="144_sloka15"> <a href="144.htm#144_sloka15">15 </a> <br>putrās tava ca mādryāś ca sarva eva mahārathāḥ<br>svarāṣṭre vihariṣyanti sukhaṃ sumanasas tadā</div>
<div class="sloka" id="144_sloka16"> <a href="144.htm#144_sloka16">16 </a> <br>yakṣyanti ca naravyāghrā vijitya pṛthivīm imām<br>rājasūyāśvamedhādyaiḥ kratubhir bhūridakṣiṇaiḥ</div>
<div class="sloka" id="144_sloka17"> <a href="144.htm#144_sloka17">17 </a> <br>anugṛhya suhṛdvargaṃ dhanena ca sukhena ca<br>pitṛpaitāmahaṃ rājyam iha bhokṣyanti te sutāḥ</div>
<div class="sloka" id="144_sloka18"> <a href="144.htm#144_sloka18">18 </a> <br>evam uktvā niveśyainān brāhmaṇasya niveśane<br>abravīt pārthivaśreṣṭham ṛṣir dvaipāyanas tadā</div>
<div class="sloka" id="144_sloka19"> <a href="144.htm#144_sloka19">19 </a> <br>iha māṃ saṃpratīkṣadhvam āgamiṣyāmy ahaṃ punaḥ<br>deśakālau viditvaiva vetsyadhvaṃ paramāṃ mudam</div></body></html>