<html><body><div class="sloka" id="200_sloka1"> <a href="200.htm#200_sloka1">1 </a> <br>[j]<br>evaṃ saṃprāpya rājyaṃ tad indraprasthe tapodhana<br>ata ūrdhvaṃ mahātmānaḥ kim akurvanta pāṇḍavāḥ</div>
<div class="sloka" id="200_sloka2"> <a href="200.htm#200_sloka2">2 </a> <br>sarva eva mahātmānaḥ pūrve mama pitāmahāḥ<br>draupadī dharmapatnī ca kathaṃ tān anvavartata</div>
<div class="sloka" id="200_sloka3"> <a href="200.htm#200_sloka3">3 </a> <br>kathaṃ vā pañca kṛṣṇāyām ekasyāṃ te narādhipāḥ<br>vartamānā mahābhāgā nābhidyanta parasparam</div>
<div class="sloka" id="200_sloka4"> <a href="200.htm#200_sloka4">4 </a> <br>śrotum icchāmy ahaṃ sarvaṃ vistareṇa tapodhana<br>teṣāṃ ceṣṭitam anyonyaṃ yuktānāṃ kṛṣṇayā tayā</div>
<div class="sloka" id="200_sloka5"> <a href="200.htm#200_sloka5">5 </a> <br>[vai]<br>dhṛtarāṣṭrābhyanujñātāḥ kṛṣṇayā saha pāṇḍavāḥ<br>remire puruṣavyāghrāḥ prāptarājyāḥ paraṃtapāḥ</div>
<div class="sloka" id="200_sloka6"> <a href="200.htm#200_sloka6">6 </a> <br>prāpya rājyaṃ mahātejāḥ satyasaṃdho yudhiṣṭhiraḥ<br>pālayām āsa dharmeṇa pṛthivīṃ bhrātṛbhiḥ saha</div>
<div class="sloka" id="200_sloka7"> <a href="200.htm#200_sloka7">7 </a> <br>jitārayo mahāprājñāḥ satyadharmaparāyaṇāḥ<br>mudaṃ paramikāṃ prāptās tatroṣuḥ pāṇḍunandanāḥ</div>
<div class="sloka" id="200_sloka8"> <a href="200.htm#200_sloka8">8 </a> <br>kurvāṇāḥ paurakāryāṇi sarvāṇi puruṣarṣabhāḥ<br>āsāṃ cakrur mahārheṣu pārthiveṣv āsaneṣu ca</div>
<div class="sloka" id="200_sloka9"> <a href="200.htm#200_sloka9">9 </a> <br>atha teṣūpaviṣṭeṣu sarveṣv eva mahātmasu<br>nāradas tv atha devarṣir ājagāma yadṛcchayā<br>āsanaṃ ruciraṃ tasmai pradadau svaṃ yudhiṣṭhiraḥ</div>
<div class="sloka" id="200_sloka10"> <a href="200.htm#200_sloka10">10 </a> <br>devarṣer upaviṣṭasya svayam arghyaṃ yathāvidhi<br>prādād yudhiṣṭhiro dhīmān rājyaṃ cāsmai nyavedayat</div>
<div class="sloka" id="200_sloka11"> <a href="200.htm#200_sloka11">11 </a> <br>pratigṛhya tu tāṃ pūjām ṛṣiḥ prītamanābhavat<br>āśīrbhir vardhayitvā tu tam uvācāsyatām iti</div>
<div class="sloka" id="200_sloka12"> <a href="200.htm#200_sloka12">12 </a> <br>niṣasādābhyanujñātas tato rājā yudhiṣṭhiraḥ<br>preṣayām āsa kṛṣṇāyai bhagavantam upasthitam</div>
<div class="sloka" id="200_sloka13"> <a href="200.htm#200_sloka13">13 </a> <br>śrutvaiva draupadī cāpi śucir bhūtvā samāhitā<br>jagāma tatra yatrāste nāradaḥ pāṇḍavaiḥ saha</div>
<div class="sloka" id="200_sloka14"> <a href="200.htm#200_sloka14">14 </a> <br>tasyābhivādya caraṇau devarṣer dharmacāriṇī<br>kṛtāñjaliḥ susaṃvītā sthitātha drupadātmajā</div>
<div class="sloka" id="200_sloka15"> <a href="200.htm#200_sloka15">15 </a> <br>tasyāś cāpi sa dharmātmā satyavāg ṛṣisattamaḥ<br>āśiṣo vividhāḥ procya rājaputryās tu nāradaḥ<br>gamyatām iti hovāca bhagavāṃs tām aninditām</div>
<div class="sloka" id="200_sloka16"> <a href="200.htm#200_sloka16">16 </a> <br>gatāyām atha kṛṣṇāyāṃ yudhiṣṭhirapurogamān<br>vivikte pāṇḍavān sarvān uvāca bhagavān ṛṣiḥ</div>
<div class="sloka" id="200_sloka17"> <a href="200.htm#200_sloka17">17 </a> <br>pāñcālī bhavatām ekā dharmapatnī yaśasvinī<br>yathā vo nātra bhedaḥ syāt tathā nītir vidhīyatām</div>
<div class="sloka" id="200_sloka18"> <a href="200.htm#200_sloka18">18 </a> <br>sundopasundāv asurau bhrātarau sahitāv ubhau<br>āstām avadhyāv anyeṣāṃ triṣu lokeṣu viśrutau</div>
<div class="sloka" id="200_sloka19"> <a href="200.htm#200_sloka19">19 </a> <br>ekarājyāv ekagṛhāv ekaśayyāsanāśanau<br>tilottamāyās tau hetor anyonyam abhijaghnatuḥ</div>
<div class="sloka" id="200_sloka20"> <a href="200.htm#200_sloka20">20 </a> <br>rakṣyatāṃ sauhradaṃ tasmād anyonyapratibhāvikam<br>yathā vo nātra bhedaḥ syāt tat kuruṣva yudhiṣṭhira</div>
<div class="sloka" id="200_sloka21"> <a href="200.htm#200_sloka21">21 </a> <br>[y]<br>sundopasundāv asurau kasya putrau mahāmune<br>utpannaś ca kathaṃ bhedaḥ kathaṃ cānyonyam aghnatām</div>
<div class="sloka" id="200_sloka22"> <a href="200.htm#200_sloka22">22 </a> <br>apsarā devakanyā vā kasya caiṣā tilottamā<br>yasyāḥ kāmena saṃmattau jaghnatus tau parasparam</div></body></html>