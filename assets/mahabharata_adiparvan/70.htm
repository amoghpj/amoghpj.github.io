<html><body><div class="sloka" id="70_sloka1"> <a href="70.htm#70_sloka1">1 </a> <br>[v]<br>prajāpates tu dakṣasya manor vaivasvatasya ca<br>bharatasya kuroḥ pūror ajamīḍhasya cānvaye</div>
<div class="sloka" id="70_sloka2"> <a href="70.htm#70_sloka2">2 </a> <br>yādavānām imaṃ vaṃśaṃ pauravāṇāṃ ca sarvaśaḥ<br>tathaiva bhāratānāṃ ca puṇyaṃ svasty ayanaṃ mahat<br>dhanyaṃ yaśasyam āyuṣyaṃ kīrtayiṣyāmi te 'nagha</div>
<div class="sloka" id="70_sloka3"> <a href="70.htm#70_sloka3">3 </a> <br>tejobhir uditāḥ sarve maharṣisamatejasaḥ<br>daśa pracetasaḥ putrāḥ santaḥ pūrvajanāḥ smṛtāḥ<br>meghajenāgninā ye te pūrvaṃ dagdhā mahaujasaḥ</div>
<div class="sloka" id="70_sloka4"> <a href="70.htm#70_sloka4">4 </a> <br>tebhyaḥ prācetaso jajñe dakṣo dakṣād imāḥ prajāḥ<br>saṃbhūtāḥ puruṣavyāghra sa hi lokapitāmahaḥ</div>
<div class="sloka" id="70_sloka5"> <a href="70.htm#70_sloka5">5 </a> <br>vīriṇyā saha saṃgamya dakṣaḥ prācetaso muniḥ<br>ātmatulyān ajanayat sahasraṃ saṃśitavratān</div>
<div class="sloka" id="70_sloka6"> <a href="70.htm#70_sloka6">6 </a> <br>sahasrasaṃkhyān samitān sutān dakṣasya nāradaḥ<br>mokṣam adhyāpayām āsa sāṃkhyajñānam anuttamam</div>
<div class="sloka" id="70_sloka7"> <a href="70.htm#70_sloka7">7 </a> <br>tataḥ pañcāśataṃ kanyāḥ putrikā abhisaṃdadhe<br>prajāpateḥ prajā dakṣaḥ sisṛkṣur janamejaya</div>
<div class="sloka" id="70_sloka8"> <a href="70.htm#70_sloka8">8 </a> <br>dadau sa daśa dharmāya kaśyapāya trayodaśa<br>kālasya nayane yuktāḥ sapta viṃśatim indave</div>
<div class="sloka" id="70_sloka9"> <a href="70.htm#70_sloka9">9 </a> <br>trayodaśānāṃ patnīnāṃ yā tu dākṣāyaṇī varā<br>mārīcaḥ kaśyapas tasyām ādityān samajījanat<br>indrādīn vīryasaṃpannān vivasvantam athāpi ca</div>
<div class="sloka" id="70_sloka10"> <a href="70.htm#70_sloka10">10 </a> <br>vivasvataḥ suto jajñe yamo vaivasvataḥ prabhuḥ<br>mārtaṇḍaś ca yamasyāpi putro rājann ajāyata</div>
<div class="sloka" id="70_sloka11"> <a href="70.htm#70_sloka11">11 </a> <br>mārtaṇḍasya manur dhīmān ajāyata sutaḥ prabhuḥ<br>manor vaṃśo mānavānāṃ tato 'yaṃ prathito 'bhavat<br>brahmakṣatrādayas tasmān manor jātās tu mānavāḥ</div>
<div class="sloka" id="70_sloka12"> <a href="70.htm#70_sloka12">12 </a> <br>tatrābhavat tadā rājan brahmakṣatreṇa saṃgatam<br>brāhmaṇā mānavās teṣāṃ sāṅgaṃ vedam adīdharan</div>
<div class="sloka" id="70_sloka13"> <a href="70.htm#70_sloka13">13 </a> <br>venaṃ dhṛṣṇuṃ nariṣyantaṃ nābhāgekṣvākum eva ca<br>karūṣam atha śaryātiṃ tatraivātrāṣṭamīm ilām</div>
<div class="sloka" id="70_sloka14"> <a href="70.htm#70_sloka14">14 </a> <br>pṛṣadhra navamān āhuḥ kṣatradharmaparāyaṇān<br>nābhāgāriṣṭa daśamān manoḥ putrān mahābalān</div>
<div class="sloka" id="70_sloka15"> <a href="70.htm#70_sloka15">15 </a> <br>pañcāśataṃ manoḥ putrās tathaivānye 'bhavan kṣitau<br>anyonyabhedāt te sarve nineśur iti naḥ śrutam</div>
<div class="sloka" id="70_sloka16"> <a href="70.htm#70_sloka16">16 </a> <br>purūravās tato vidvān ilāyāṃ samapadyata<br>sā vai tasyābhavan mātā pitā ceti hi naḥ śrutam</div>
<div class="sloka" id="70_sloka17"> <a href="70.htm#70_sloka17">17 </a> <br>trayodaśa samudrasya dvīpān aśnan purūravāḥ<br>amānuṣair vṛtaḥ sattvair mānuṣaḥ san mahāyaśāḥ</div>
<div class="sloka" id="70_sloka18"> <a href="70.htm#70_sloka18">18 </a> <br>vipraiḥ sa vigrahaṃ cakre vīryonmattaḥ purūravāḥ<br>jahāra ca sa viprāṇāṃ ratnāny utkrośatām api</div>
<div class="sloka" id="70_sloka19"> <a href="70.htm#70_sloka19">19 </a> <br>sanatkumāras taṃ rājan brahmalokād upetya ha<br>anudarśayāṃ tataś cakre pratyagṛhṇān na cāpy asau</div>
<div class="sloka" id="70_sloka20"> <a href="70.htm#70_sloka20">20 </a> <br>tato maharṣibhiḥ kruddhaiḥ śaptaḥ sadyo vyanaśyata<br>lobhānvito madabalān naṣṭasaṃjño narādhipaḥ</div>
<div class="sloka" id="70_sloka21"> <a href="70.htm#70_sloka21">21 </a> <br>sa hi gandharvalokastha urvaśyā sahito virāṭ<br>ānināya kriyārthe 'gnīn yathāvad vihitāṃs tridhā</div>
<div class="sloka" id="70_sloka22"> <a href="70.htm#70_sloka22">22 </a> <br>ṣaṭ putrā jajñire 'thailād āyur dhīmān amāvasuḥ<br>dṛḍhāyuś ca vanāyuś ca śrutāyuś corvaśī sutāḥ</div>
<div class="sloka" id="70_sloka23"> <a href="70.htm#70_sloka23">23 </a> <br>nahuṣaṃ vṛddhaśarmāṇaṃ rajiṃ rambham anenasam<br>svar bhāvanī sutān etān āyoḥ putrān pracakṣate</div>
<div class="sloka" id="70_sloka24"> <a href="70.htm#70_sloka24">24 </a> <br>āyuṣo nahuṣaḥ putro dhīmān satyaparākramaḥ<br>rājyaṃ śaśāsa sumahad dharmeṇa pṛthivīpatiḥ</div>
<div class="sloka" id="70_sloka25"> <a href="70.htm#70_sloka25">25 </a> <br>pitṝn devān ṛṣīn viprān gandharvoragarākṣasān<br>nahuṣaḥ pālayām āsa brahmakṣatram atho viśaḥ</div>
<div class="sloka" id="70_sloka26"> <a href="70.htm#70_sloka26">26 </a> <br>sa hatvā dasyu saṃghātān ṛṣīn karam adāpayat<br>paśuvac caiva tān pṛṣṭhe vāhayām āsa vīryavān</div>
<div class="sloka" id="70_sloka27"> <a href="70.htm#70_sloka27">27 </a> <br>kārayām āsa cendratvam abhibhūya divaukasaḥ<br>tejasā tapasā caiva vikrameṇaujasā tathā</div>
<div class="sloka" id="70_sloka28"> <a href="70.htm#70_sloka28">28 </a> <br>yatiṃ yayātiṃ saṃyātim āyātiṃ pāñcam uddhavam<br>nahuṣo janayām āsa ṣaṭ putrān priyavāsasi</div>
<div class="sloka" id="70_sloka29"> <a href="70.htm#70_sloka29">29 </a> <br>yayātir nāhuṣaḥ samrāḍ āsīt satyaparākramaḥ<br>sa pālayām āsa mahīm īje ca vividhaiḥ savaiḥ</div>
<div class="sloka" id="70_sloka30"> <a href="70.htm#70_sloka30">30 </a> <br>atiśaktyā pitṝn arcan devāṃś ca prayataḥ sadā<br>anvagṛhṇāt prajāḥ sarvā yayātir aparājitaḥ</div>
<div class="sloka" id="70_sloka31"> <a href="70.htm#70_sloka31">31 </a> <br>tasya putrā maheṣvāsāḥ sarvaiḥ samuditā guṇaiḥ<br>deva yānyāṃ mahārāja śarmiṣṭhāyāṃ ca jajñire</div>
<div class="sloka" id="70_sloka32"> <a href="70.htm#70_sloka32">32 </a> <br>deva yānyām ajāyetāṃ yadus turvasur eva ca<br>druhyuś cānuś ca pūruś ca śarmiṣṭhāyāṃ prajajñire</div>
<div class="sloka" id="70_sloka33"> <a href="70.htm#70_sloka33">33 </a> <br>sa śāśvatīḥ samā rājan prajā dharmeṇa pālayan<br>jarām ārchan mahāghorāṃ nāhuṣo rūpanāśinīm</div>
<div class="sloka" id="70_sloka34"> <a href="70.htm#70_sloka34">34 </a> <br>jarābhibhūtaḥ putrān sa rājā vacanam abravīt<br>yaduṃ pūruṃ turvasuṃ ca druhyuṃ cānuṃ ca bhārata</div>
<div class="sloka" id="70_sloka35"> <a href="70.htm#70_sloka35">35 </a> <br>yauvanena caran kāmān yuvā yuvatibhiḥ saha<br>vihartum aham icchāmi sāhyaṃ kuruta putrakāḥ</div>
<div class="sloka" id="70_sloka36"> <a href="70.htm#70_sloka36">36 </a> <br>taṃ putro devayāneyaḥ pūrvajo yadur abravīt<br>kiṃ kāryaṃ bhavataḥ kāryam asmābhir yauvanena ca</div>
<div class="sloka" id="70_sloka37"> <a href="70.htm#70_sloka37">37 </a> <br>yayātir abravīt taṃ vai jarā me pratigṛhyatām<br>yauvanena tvadīyena careyaṃ viṣayān aham</div>
<div class="sloka" id="70_sloka38"> <a href="70.htm#70_sloka38">38 </a> <br>yajato dīrghasatrair me śāpāc cośanaso muneḥ<br>kāmārthaḥ parihīṇo me tapye 'haṃ tena putrakāḥ</div>
<div class="sloka" id="70_sloka39"> <a href="70.htm#70_sloka39">39 </a> <br>māmakena śarīreṇa rājyam ekaḥ praśāstu vaḥ<br>ahaṃ tanvābhinavayā yuvā kāmān avāpnuyām</div>
<div class="sloka" id="70_sloka40"> <a href="70.htm#70_sloka40">40 </a> <br>na te tasya pratyagṛhṇan yaduprabhṛtayo jarām<br>tam abravīt tataḥ pūruḥ kanīyān satyavikramaḥ</div>
<div class="sloka" id="70_sloka41"> <a href="70.htm#70_sloka41">41 </a> <br>rājaṃś carābhinavayā tanvā yauvanagocaraḥ<br>ahaṃ jarāṃ samāsthāya rājye sthāsyāmi ta ājñayā</div>
<div class="sloka" id="70_sloka42"> <a href="70.htm#70_sloka42">42 </a> <br>evam uktaḥ sa rājarṣir tapo vīryasamāśrayāt<br>saṃcārayām āsa jarāṃ tadā putre mahātmani</div>
<div class="sloka" id="70_sloka43"> <a href="70.htm#70_sloka43">43 </a> <br>pauraveṇātha vayasā rājā yauvanam āsthitaḥ<br>yāyātenāpi vayasā rājyaṃ pūrur akārayat</div>
<div class="sloka" id="70_sloka44"> <a href="70.htm#70_sloka44">44 </a> <br>tato varṣasahasrānte yayātir aparājitaḥ<br>atṛpta eva kāmānāṃ pūruṃ putram uvāca ha</div>
<div class="sloka" id="70_sloka45"> <a href="70.htm#70_sloka45">45 </a> <br>tvayā dāyādavān asmi tvaṃ me vaṃśakaraḥ sutaḥ<br>pauravo vaṃśa iti te khyātiṃ loke gamiṣyati</div></body></html>