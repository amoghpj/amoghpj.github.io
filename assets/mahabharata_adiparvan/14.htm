<html><body><div class="sloka" id="14_sloka1"> <a href="14.htm#14_sloka1">1 </a> <br>[ṣaunaka]<br>saute kathaya tām etāṃ vistareṇa kathāṃ punaḥ<br>āstīkasya kaveḥ sādhoḥ śuśrūṣā paramā hi naḥ</div>
<div class="sloka" id="14_sloka2"> <a href="14.htm#14_sloka2">2 </a> <br>madhuraṃ kathyate saumya ślakṣṇākṣara padaṃ tvayā<br>prīyāmahe bhṛśaṃ tāta pitevedaṃ prabhāṣase</div>
<div class="sloka" id="14_sloka3"> <a href="14.htm#14_sloka3">3 </a> <br>asmac chuśrūṣaṇe nityaṃ pitā hi niratas tava<br>ācaṣṭaitad yathākhyānaṃ pitā te tvaṃ tathā vada</div>
<div class="sloka" id="14_sloka4"> <a href="14.htm#14_sloka4">4 </a> <br>[s]<br>āyusyam idam ākhyānam āstīkaṃ kathayāmi te<br>yathā śrutaṃ kathayataḥ sakāśād vai pitur mayā</div>
<div class="sloka" id="14_sloka5"> <a href="14.htm#14_sloka5">5 </a> <br>purā devayuge brahman prajāpatisute śubhe<br>āstāṃ bhaginyau rūpeṇa samupete 'dbhute 'naghe</div>
<div class="sloka" id="14_sloka6"> <a href="14.htm#14_sloka6">6 </a> <br>te bhārye kaśyapasyāstāṃ kadrūś ca vinatā ca ha<br>prādāt tābhyāṃ varaṃ prītaḥ prajāpatisamaḥ patiḥ<br>kaśyapo dharmapatnībhyāṃ mudā paramayā yutaḥ</div>
<div class="sloka" id="14_sloka7"> <a href="14.htm#14_sloka7">7 </a> <br>varātisarvaṃ śrutvaiva kaśyapād uttamaṃ ca te<br>harṣād apratimāṃ prītiṃ prāpatuḥ sma varastriyau</div>
<div class="sloka" id="14_sloka8"> <a href="14.htm#14_sloka8">8 </a> <br>vavre kadrūḥ sutān nāgān sahasraṃ tulyatejasaḥ<br>dvau putrau vinatā vavre kadrū putrādhikau bale<br>ojasā tejasā caiva vikrameṇādhikau sutau</div>
<div class="sloka" id="14_sloka9"> <a href="14.htm#14_sloka9">9 </a> <br>tasyai bhartā varaṃ prādād adhyarthaṃ putram īpsitam<br>evam astv iti taṃ cāha kaśyapaṃ vinatā tadā</div>
<div class="sloka" id="14_sloka10"> <a href="14.htm#14_sloka10">10 </a> <br>kṛtakṛtyā tu vinatā labdhvā vīryādhikau sutau<br>kadrūś ca labdhvā putrāṇāṃ sahasraṃ tulyatejasām</div>
<div class="sloka" id="14_sloka11"> <a href="14.htm#14_sloka11">11 </a> <br>dhāryau prayatnato garbhāv ity uktvā sa mahātapāḥ<br>te bhārye varasaṃhṛṣṭe kaśyapo vanam āviśat</div>
<div class="sloka" id="14_sloka12"> <a href="14.htm#14_sloka12">12 </a> <br>kālena mahatā kadrūr aṇḍānāṃ daśatīr daśa<br>janayām āsa viprendra dve aṇḍe vinatā tadā</div>
<div class="sloka" id="14_sloka13"> <a href="14.htm#14_sloka13">13 </a> <br>tayor aṇḍāni nidadhuḥ prahṛṣṭāḥ paricārikāḥ<br>sopasvedeṣu bhāṇḍeṣu pañcavarṣaśatāni ca</div>
<div class="sloka" id="14_sloka14"> <a href="14.htm#14_sloka14">14 </a> <br>tataḥ pañcaśate kāle kadrū putrā niviḥsṛtāḥ<br>aṇḍābhyāṃ vinatāyās tu mithunaṃ na vyadṛśyata</div>
<div class="sloka" id="14_sloka15"> <a href="14.htm#14_sloka15">15 </a> <br>tataḥ putrārthiṇī devī vrīḍitā sā tapasvinī<br>aṇḍaṃ bibheda vinatā tatra putram adṛkṣata</div>
<div class="sloka" id="14_sloka16"> <a href="14.htm#14_sloka16">16 </a> <br>pūrvārdha kāyasaṃpannam itareṇāprakāśatā<br>saputro roṣasaṃpannaḥ śaśāpainām iti śrutiḥ</div>
<div class="sloka" id="14_sloka17"> <a href="14.htm#14_sloka17">17 </a> <br>yo 'ham evaṃ kṛto mātas tvayā lobhaparītayā<br>śarīreṇāsamagro 'dya tasmād dāsī bhaviṣyasi</div>
<div class="sloka" id="14_sloka18"> <a href="14.htm#14_sloka18">18 </a> <br>pañcavarṣaśatāny asyā yayā vispardhase saha<br>eṣa ca tvāṃ suto mātar dāsyatvān mokṣayiṣyati</div>
<div class="sloka" id="14_sloka19"> <a href="14.htm#14_sloka19">19 </a> <br>yady enam api mātas tvaṃ mām ivāṇḍa vibhedanāt<br>na kariṣyasy adehaṃ vā vyaṅgaṃ vāpi tapasvinam</div>
<div class="sloka" id="14_sloka20"> <a href="14.htm#14_sloka20">20 </a> <br>pratipālayitavyas te janma kālo 'sya dhīrayā<br>viśiṣṭa balam īpsantyā pañcavarṣaśatāt paraḥ</div>
<div class="sloka" id="14_sloka21"> <a href="14.htm#14_sloka21">21 </a> <br>evaṃ śaptvā tataḥ putro vinatām antarikṣagaḥ<br>aruṇo dṛṣyate brahman prabhātasamaye sadā</div>
<div class="sloka" id="14_sloka22"> <a href="14.htm#14_sloka22">22 </a> <br>garuḍo 'pi yathākālaṃ jajñe pannagasūdanaḥ<br>sa jātamātro vinatāṃ parityajya kham āviśat</div></body></html>