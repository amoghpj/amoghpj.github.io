<html><body><div class="sloka" id="104_sloka1"> <a href="104.htm#104_sloka1">1 </a> <br>[v]<br>śūro nāma yaduśreṣṭho vasudeva pitābhavat<br>tasya kanyā pṛthā nāma rūpeṇāsadṛśī bhuvi</div>
<div class="sloka" id="104_sloka2"> <a href="104.htm#104_sloka2">2 </a> <br>paitṛṣvaseyāya sa tām anapatyāya vīryavān<br>agryam agre pratijñāya svasyāpatyasya vīryavān</div>
<div class="sloka" id="104_sloka3"> <a href="104.htm#104_sloka3">3 </a> <br>agrajāteti tāṃ kanyām agryānugraha kāṅkṣiṇe<br>pradadau kuntibhojāya sakhā sakhye mahātmane</div>
<div class="sloka" id="104_sloka4"> <a href="104.htm#104_sloka4">4 </a> <br>sā niyuktā pitur gehe devatātithipūjane<br>ugraṃ paryacarad ghoraṃ brāhmaṇaṃ saṃśitavratam</div>
<div class="sloka" id="104_sloka5"> <a href="104.htm#104_sloka5">5 </a> <br>nigūḍha niścayaṃ dharme yaṃ taṃ durvāsasaṃ viduḥ<br>tam ugraṃ saṃśitātmānaṃ sarvayatnair atoṣayat</div>
<div class="sloka" id="104_sloka6"> <a href="104.htm#104_sloka6">6 </a> <br>tasyai sa pradadau mantram āpad dharmānvavekṣayā<br>abhicārābhisaṃyuktam abravīc caiva tāṃ muniḥ</div>
<div class="sloka" id="104_sloka7"> <a href="104.htm#104_sloka7">7 </a> <br>yaṃ yaṃ devaṃ tvam etena mantreṇāvāhayiṣyasi<br>tasya tasya prasādena putras tava bhaviṣyati</div>
<div class="sloka" id="104_sloka8"> <a href="104.htm#104_sloka8">8 </a> <br>tathoktā sā tu vipreṇa tena kautūhalāt tadā<br>kanyā satī devam arkam ājuhāva yaśasvinī</div>
<div class="sloka" id="104_sloka9"> <a href="104.htm#104_sloka9">9 </a> <br>sā dadarśa tam āyāntaṃ bhāskaraṃ lokabhāvanam<br>vismitā cānavadyāṅgī dṛṣṭvā tan mahad adbhutam</div>
<div class="sloka" id="104_sloka10"> <a href="104.htm#104_sloka10">10 </a> <br>prakāśakarmā tapanas tasyāṃ garbhaṃ dadhau tataḥ<br>ajījanat tato vīraṃ sarvaśastrabhṛtāṃ varam<br>āmuktakavacaḥ śrīmān devagarbhaḥ śriyāvṛtaḥ</div>
<div class="sloka" id="104_sloka11"> <a href="104.htm#104_sloka11">11 </a> <br>sahajaṃ kavacaṃ bibhrat kuṇḍaloddyotitānanaḥ<br>ajāyata sutaḥ karṇaḥ sarvalokeṣu viśrutaḥ</div>
<div class="sloka" id="104_sloka12"> <a href="104.htm#104_sloka12">12 </a> <br>prādāc ca tasyāḥ kanyātvaṃ punaḥ sa paramadyutiḥ<br>dattvā ca dadatāṃ śreṣṭho divam ācakrame tataḥ</div>
<div class="sloka" id="104_sloka13"> <a href="104.htm#104_sloka13">13 </a> <br>gūhamānāpacāraṃ taṃ bandhupakṣa bhayāt tadā<br>utsasarja jale kuntī taṃ kumāraṃ salakṣaṇam</div>
<div class="sloka" id="104_sloka14"> <a href="104.htm#104_sloka14">14 </a> <br>tam utsṛṣṭaṃ tadā garbhaṃ rādhā bhartā mahāyaśāḥ<br>putratve kalpayām āsa sabhāryaḥ sūtanandanaḥ</div>
<div class="sloka" id="104_sloka15"> <a href="104.htm#104_sloka15">15 </a> <br>nāmadheyaṃ ca cakrāte tasya bālasya tāv ubhau<br>vasunā saha jāto 'yaṃ vasu ṣeṇo bhavatv iti</div>
<div class="sloka" id="104_sloka16"> <a href="104.htm#104_sloka16">16 </a> <br>sa vardhāmāno balavān sarvāstreṣūdyato 'bhavat<br>ā pṛṣṭhatāpād ādityam upatasthe sa vīryavān</div>
<div class="sloka" id="104_sloka17"> <a href="104.htm#104_sloka17">17 </a> <br>yasmin kāle japann āste sa vīraḥ satyasaṃgaraḥ<br>nādeyaṃ brāhmaṇeṣv āsīt tasmin kāle mahātmanaḥ</div>
<div class="sloka" id="104_sloka18"> <a href="104.htm#104_sloka18">18 </a> <br>tam indro brāhmaṇo bhūtvā bhikṣārthaṃ bhūtabhāvanaḥ<br>kuṇḍale prārthayām āsa kavacaṃ ca mahādyutiḥ</div>
<div class="sloka" id="104_sloka19"> <a href="104.htm#104_sloka19">19 </a> <br>utkṛtya vimanāḥ svāṅgāt kavacaṃ rudhirasravam<br>karṇas tu kuṇḍale chittvā prāyacchat sa kṛtāñjaliḥ</div>
<div class="sloka" id="104_sloka20"> <a href="104.htm#104_sloka20">20 </a> <br>śaktiṃ tasmai dadau śakro vismito vākyam abravīt<br>devāsuramanuṣyāṇāṃ gandharvoragarakṣasām<br>yasmai kṣepsyasi ruṣṭaḥ san so 'nayā na bhaviṣyati</div></body></html>