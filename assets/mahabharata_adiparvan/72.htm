<html><body><div class="sloka" id="72_sloka1"> <a href="72.htm#72_sloka1">1 </a> <br>[v]<br>samāvṛtta vrataṃ taṃ tu visṛṣṭaṃ guruṇā tadā<br>prasthitaṃ tridaśāvāsaṃ deva yāny abravīd idam</div>
<div class="sloka" id="72_sloka2"> <a href="72.htm#72_sloka2">2 </a> <br>ṛṣer aṅgirasaḥ pautra vṛttenābhijanena ca<br>bhrājase vidyayā caiva tapasā ca damena ca</div>
<div class="sloka" id="72_sloka3"> <a href="72.htm#72_sloka3">3 </a> <br>ṛṣir yathāṅgirā mānyaḥ pitur mama mahāyaśāḥ<br>tathā mānyaś ca pūjyaś ca bhūyo mama bṛhaspatiḥ</div>
<div class="sloka" id="72_sloka4"> <a href="72.htm#72_sloka4">4 </a> <br>evaṃ jñātvā vijānīhi yad bravīmi tapodhana<br>vratasthe niyamopete yathā vartāmy ahaṃ tvayi</div>
<div class="sloka" id="72_sloka5"> <a href="72.htm#72_sloka5">5 </a> <br>sa samāvṛtta vidyo māṃ bhaktāṃ bhajitum arhasi<br>gṛhāṇa pāṇiṃ vidhivan mama mantrapuraskṛtam</div>
<div class="sloka" id="72_sloka6"> <a href="72.htm#72_sloka6">6 </a> <br>[kaca]<br>pūjyo mānyaś ca bhagavān yathā tava pitā mama<br>tathā tvam anavadyāṅgi pūjanīyatarā mama</div>
<div class="sloka" id="72_sloka7"> <a href="72.htm#72_sloka7">7 </a> <br>ātmaprāṇaiḥ priyatamā bhārgavasya mahātmanaḥ<br>tvaṃ bhadre dharmataḥ pūjyā guruputrī sadā mama</div>
<div class="sloka" id="72_sloka8"> <a href="72.htm#72_sloka8">8 </a> <br>yathā mama gurur nityaṃ mānyaḥ śukraḥ pitā tava<br>deva yāni tathaiva tvaṃ naivaṃ māṃ vaktum arhasi</div>
<div class="sloka" id="72_sloka9"> <a href="72.htm#72_sloka9">9 </a> <br>[dev]<br>guruputrasya putro vai na tu tvam asi me pituḥ<br>tasmān mānyaś ca pūjyaś ca mamāpi tvaṃ dvijottama</div>
<div class="sloka" id="72_sloka10"> <a href="72.htm#72_sloka10">10 </a> <br>asurair hanyamāne ca kaca tvayi punaḥ punaḥ<br>tadā prabhṛti yā prītis tāṃ tvam eva smarasva me</div>
<div class="sloka" id="72_sloka11"> <a href="72.htm#72_sloka11">11 </a> <br>sauhārde cānurāge ca vettha me bhaktim uttamām<br>na mām arhasi dharmajña tyaktuṃ bhaktām anāgasam</div>
<div class="sloka" id="72_sloka12"> <a href="72.htm#72_sloka12">12 </a> <br>[k]<br>aniyojye niyoge māṃ niyunakṣi śubhavrate<br>prasīda subhru tvaṃ mahyaṃ guror gurutarī śubhe</div>
<div class="sloka" id="72_sloka13"> <a href="72.htm#72_sloka13">13 </a> <br>yatroṣitaṃ viśālākṣi tvayā candranibhānane<br>tatrāham uṣito bhadre kukṣau kāvyasya bhāmini</div>
<div class="sloka" id="72_sloka14"> <a href="72.htm#72_sloka14">14 </a> <br>bhaginī dharmato me tvaṃ maivaṃ vocaḥ śubhānane<br>sukham asmy uṣito bhadre na manyur vidyate mama</div>
<div class="sloka" id="72_sloka15"> <a href="72.htm#72_sloka15">15 </a> <br>āpṛcche tvāṃ gamiṣyāmi śivam āśaṃsa me pathi<br>avirodhena dharmasya smartavyo 'smi kathāntare<br>apramattotthitā nityam ārādhaya guruṃ mama</div>
<div class="sloka" id="72_sloka16"> <a href="72.htm#72_sloka16">16 </a> <br>[dev]<br>yadi māṃ dharmakāmārthe pratyākhyāsyasi coditaḥ<br>tataḥ kaca na te vidyā siddhim eṣā gamiṣyati</div>
<div class="sloka" id="72_sloka17"> <a href="72.htm#72_sloka17">17 </a> <br>[k]<br>guruputrīti kṛtvāhaṃ pratyācakṣe na doṣataḥ<br>guruṇā cābhyanujñātaḥ kāmam evaṃ śapasva mām</div>
<div class="sloka" id="72_sloka18"> <a href="72.htm#72_sloka18">18 </a> <br>ārṣaṃ dharmaṃ bruvāṇo 'haṃ deva yāni yathā tvayā<br>śapto nārho 'smi śāpasya kāmato 'dya na dharmataḥ</div>
<div class="sloka" id="72_sloka19"> <a href="72.htm#72_sloka19">19 </a> <br>tasmād bhavatyā yaḥ kāmo na tathā sa bhaviṣyati<br>ṛṣiputro na te kaś cij jātu pāṇiṃ grahīṣyati</div>
<div class="sloka" id="72_sloka20"> <a href="72.htm#72_sloka20">20 </a> <br>phaliṣyati na te vidyā yat tvaṃ mām āttha tat tathā<br>adhyāpayiṣyāmi tu yaṃ tasya vidyā phaliṣyati</div>
<div class="sloka" id="72_sloka21"> <a href="72.htm#72_sloka21">21 </a> <br>[v]<br>evam uktvā dvijaśreṣṭho deva yānīṃ kacas tadā<br>tridaśeśālayaṃ śīghraṃ jagāma dvijasattamaḥ</div>
<div class="sloka" id="72_sloka22"> <a href="72.htm#72_sloka22">22 </a> <br>tam āgatam abhiprekṣya devā indrapurogamāḥ<br>bṛhaspatiṃ sabhājyedaṃ kacam āhur mudānvitāḥ</div></body></html>