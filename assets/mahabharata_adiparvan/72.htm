<html><body><div class="sloka" id="72_sloka1"> <a href="72.htm#72_sloka1">1 </a> <br>[v]<br>samāvṛtta vrataṃ taṃ tu visṛṣṭaṃ guruṇā tadā<br>prasthitaṃ tridaśāvāsaṃ deva yāny abravīd idam<br>[व्] <br>समावृत्त व्रतं तं तु विसृष्टं गुरुणा तदा <br>प्रस्थितं त्रिदशावासं देव यान्य् अब्रवीद् इदम् </div>
<div class="sloka" id="72_sloka2"> <a href="72.htm#72_sloka2">2 </a> <br>ṛṣer aṅgirasaḥ pautra vṛttenābhijanena ca<br>bhrājase vidyayā caiva tapasā ca damena ca<br>ऋषेर् अङ्गिरसः पुत्र वृत्तेनाभिजनेन च <br>भ्राजसे विद्यया चैव तपसा च दमेन च </div>
<div class="sloka" id="72_sloka3"> <a href="72.htm#72_sloka3">3 </a> <br>ṛṣir yathāṅgirā mānyaḥ pitur mama mahāyaśāḥ<br>tathā mānyaś ca pūjyaś ca bhūyo mama bṛhaspatiḥ<br>ऋषिर् यथाङ्गिरा मान्यः पितुर् मम महायशाः <br>तथा मान्यश् च पूज्यश् च भूयो मम बृहस्पतिः </div>
<div class="sloka" id="72_sloka4"> <a href="72.htm#72_sloka4">4 </a> <br>evaṃ jñātvā vijānīhi yad bravīmi tapodhana<br>vratasthe niyamopete yathā vartāmy ahaṃ tvayi<br>एवं ज्ञात्वा विजानीहि यद् ब्रवीमि तपोधन <br>व्रतस्थे नियमोपेते यथा वर्ताम्य् अहं त्वयि </div>
<div class="sloka" id="72_sloka5"> <a href="72.htm#72_sloka5">5 </a> <br>sa samāvṛtta vidyo māṃ bhaktāṃ bhajitum arhasi<br>gṛhāṇa pāṇiṃ vidhivan mama mantrapuraskṛtam<br>स समावृत्त विद्यो मां भक्तां भजितुम् अर्हसि <br>गृहाण पाणिं विधिवन् मम मन्त्रपुरस्कृतम् </div>
<div class="sloka" id="72_sloka6"> <a href="72.htm#72_sloka6">6 </a> <br>[kaca]<br>pūjyo mānyaś ca bhagavān yathā tava pitā mama<br>tathā tvam anavadyāṅgi pūjanīyatarā mama<br>[कच] <br>पूज्यो मान्यश् च भगवान् यथा तव पिता मम <br>तथा त्वम् अनवद्याङ्गि पूजनीयतरा मम </div>
<div class="sloka" id="72_sloka7"> <a href="72.htm#72_sloka7">7 </a> <br>ātmaprāṇaiḥ priyatamā bhārgavasya mahātmanaḥ<br>tvaṃ bhadre dharmataḥ pūjyā guruputrī sadā mama<br>आत्मप्राणैः प्रियतमा भार्गवस्य महात्मनः <br>त्वं भद्रे धर्मतः पूज्या गुरुपुत्री सदा मम </div>
<div class="sloka" id="72_sloka8"> <a href="72.htm#72_sloka8">8 </a> <br>yathā mama gurur nityaṃ mānyaḥ śukraḥ pitā tava<br>deva yāni tathaiva tvaṃ naivaṃ māṃ vaktum arhasi<br>यथा मम गुरुर् नित्यं मान्यः शुक्रः पिता तव <br>देव यानि तथैव त्वं नैवं मां वक्तुम् अर्हसि </div>
<div class="sloka" id="72_sloka9"> <a href="72.htm#72_sloka9">9 </a> <br>[dev]<br>guruputrasya putro vai na tu tvam asi me pituḥ<br>tasmān mānyaś ca pūjyaś ca mamāpi tvaṃ dvijottama<br>[देव्] <br>गुरुपुत्रस्य पुत्रो वै न तु त्वम् असि मे पितुः <br>तस्मान् मान्यश् च पूज्यश् च ममापि त्वं द्विजोत्तम </div>
<div class="sloka" id="72_sloka10"> <a href="72.htm#72_sloka10">10 </a> <br>asurair hanyamāne ca kaca tvayi punaḥ punaḥ<br>tadā prabhṛti yā prītis tāṃ tvam eva smarasva me<br>असुरैर् हन्यमाने च कच त्वयि पुनः पुनः <br>तदा प्रभृति या प्रीतिस् तां त्वम् एव स्मरस्व मे </div>
<div class="sloka" id="72_sloka11"> <a href="72.htm#72_sloka11">11 </a> <br>sauhārde cānurāge ca vettha me bhaktim uttamām<br>na mām arhasi dharmajña tyaktuṃ bhaktām anāgasam<br>सुहार्दे चानुरागे च वेत्थ मे भक्तिम् उत्तमाम् <br>न माम् अर्हसि धर्मज्ञ त्यक्तुं भक्ताम् अनागसम् </div>
<div class="sloka" id="72_sloka12"> <a href="72.htm#72_sloka12">12 </a> <br>[k]<br>aniyojye niyoge māṃ niyunakṣi śubhavrate<br>prasīda subhru tvaṃ mahyaṃ guror gurutarī śubhe<br>[क्] <br>अनियोज्ये नियोगे मां नियुनक्षि शुभव्रते <br>प्रसीद सुभ्रु त्वं मह्यं गुरोर् गुरुतरी शुभे </div>
<div class="sloka" id="72_sloka13"> <a href="72.htm#72_sloka13">13 </a> <br>yatroṣitaṃ viśālākṣi tvayā candranibhānane<br>tatrāham uṣito bhadre kukṣau kāvyasya bhāmini<br>यत्रोषितं विशालाक्षि त्वया चन्द्रनिभानने <br>तत्राहम् उषितो भद्रे कुक्षु काव्यस्य भामिनि </div>
<div class="sloka" id="72_sloka14"> <a href="72.htm#72_sloka14">14 </a> <br>bhaginī dharmato me tvaṃ maivaṃ vocaḥ śubhānane<br>sukham asmy uṣito bhadre na manyur vidyate mama<br>भगिनी धर्मतो मे त्वं मैवं वोचः शुभानने <br>सुखम् अस्म्य् उषितो भद्रे न मन्युर् विद्यते मम </div>
<div class="sloka" id="72_sloka15"> <a href="72.htm#72_sloka15">15 </a> <br>āpṛcche tvāṃ gamiṣyāmi śivam āśaṃsa me pathi<br>avirodhena dharmasya smartavyo 'smi kathāntare<br>apramattotthitā nityam ārādhaya guruṃ mama<br>आपृच्छे त्वां गमिष्यामि शिवम् आशंस मे पथि <br>अविरोधेन धर्मस्य स्मर्तव्यो 'स्मि कथान्तरे <br>अप्रमत्तोत्थिता नित्यम् आराधय गुरुं मम </div>
<div class="sloka" id="72_sloka16"> <a href="72.htm#72_sloka16">16 </a> <br>[dev]<br>yadi māṃ dharmakāmārthe pratyākhyāsyasi coditaḥ<br>tataḥ kaca na te vidyā siddhim eṣā gamiṣyati<br>[देव्] <br>यदि मां धर्मकामार्थे प्रत्याख्यास्यसि चोदितः <br>ततः कच न ते विद्या सिद्धिम् एषा गमिष्यति </div>
<div class="sloka" id="72_sloka17"> <a href="72.htm#72_sloka17">17 </a> <br>[k]<br>guruputrīti kṛtvāhaṃ pratyācakṣe na doṣataḥ<br>guruṇā cābhyanujñātaḥ kāmam evaṃ śapasva mām<br>[क्] <br>गुरुपुत्रीति कृत्वाहं प्रत्याचक्षे न दोषतः <br>गुरुणा चाभ्यनुज्ञातः कामम् एवं शपस्व माम् </div>
<div class="sloka" id="72_sloka18"> <a href="72.htm#72_sloka18">18 </a> <br>ārṣaṃ dharmaṃ bruvāṇo 'haṃ deva yāni yathā tvayā<br>śapto nārho 'smi śāpasya kāmato 'dya na dharmataḥ<br>आर्षं धर्मं ब्रुवाणो 'हं देव यानि यथा त्वया <br>शप्तो नार्हो 'स्मि शापस्य कामतो 'द्य न धर्मतः </div>
<div class="sloka" id="72_sloka19"> <a href="72.htm#72_sloka19">19 </a> <br>tasmād bhavatyā yaḥ kāmo na tathā sa bhaviṣyati<br>ṛṣiputro na te kaś cij jātu pāṇiṃ grahīṣyati<br>तस्माद् भवत्या यः कामो न तथा स भविष्यति <br>ऋषिपुत्रो न ते कश् चिज् जातु पाणिं ग्रहीष्यति </div>
<div class="sloka" id="72_sloka20"> <a href="72.htm#72_sloka20">20 </a> <br>phaliṣyati na te vidyā yat tvaṃ mām āttha tat tathā<br>adhyāpayiṣyāmi tu yaṃ tasya vidyā phaliṣyati<br>फलिष्यति न ते विद्या यत् त्वं माम् आत्थ तत् तथा <br>अध्यापयिष्यामि तु यं तस्य विद्या फलिष्यति </div>
<div class="sloka" id="72_sloka21"> <a href="72.htm#72_sloka21">21 </a> <br>[v]<br>evam uktvā dvijaśreṣṭho deva yānīṃ kacas tadā<br>tridaśeśālayaṃ śīghraṃ jagāma dvijasattamaḥ<br>[व्] <br>एवम् उक्त्वा द्विजश्रेष्ठो देव यानीं कचस् तदा <br>त्रिदशेशालयं शीघ्रं जगाम द्विजसत्तमः </div>
<div class="sloka" id="72_sloka22"> <a href="72.htm#72_sloka22">22 </a> <br>tam āgatam abhiprekṣya devā indrapurogamāḥ<br>bṛhaspatiṃ sabhājyedaṃ kacam āhur mudānvitāḥ<br>तम् आगतम् अभिप्रेक्ष्य देवा इन्द्रपुरोगमाः <br>बृहस्पतिं सभाज्येदं कचम् आहुर् मुदान्विताः </div></body></html>