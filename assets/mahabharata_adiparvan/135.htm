<html><body><div class="sloka" id="135_sloka1"> <a href="135.htm#135_sloka1">1 </a> <br>[vai]<br>vidurasya suhṛt kaś cit khanakaḥ kuśalaḥ kva cit<br>vivikte pāṇḍavān rājann idaṃ vacanam abravīt</div>
<div class="sloka" id="135_sloka2"> <a href="135.htm#135_sloka2">2 </a> <br>prahito vidureṇāsmi khanakaḥ kuśalo bhṛśam<br>pāṇḍavānāṃ priyaṃ kāryam iti kiṃ karavāṇi vaḥ</div>
<div class="sloka" id="135_sloka3"> <a href="135.htm#135_sloka3">3 </a> <br>pracchannaṃ vidureṇoktaḥ śreyas tvam iha pāṇḍavān<br>pratipādaya viśvāsād iti kiṃ karavāṇi vaḥ</div>
<div class="sloka" id="135_sloka4"> <a href="135.htm#135_sloka4">4 </a> <br>kṛṣṇapakṣe caturdaśyāṃ rātrāv asya purocanaḥ<br>bhavanasya tava dvāri pradāsyati hutāśanam</div>
<div class="sloka" id="135_sloka5"> <a href="135.htm#135_sloka5">5 </a> <br>mātrā saha pradagdhavyāḥ pāṇḍavāḥ puruṣarṣabhāḥ<br>iti vyavasitaṃ pārtha dhārtarāṣṭrasya me śrutam</div>
<div class="sloka" id="135_sloka6"> <a href="135.htm#135_sloka6">6 </a> <br>kiṃ cic ca vidureṇokto mleccha vācāsi pāṇḍava<br>tvayā ca tat tathety uktam etad viśvāsakāraṇam</div>
<div class="sloka" id="135_sloka7"> <a href="135.htm#135_sloka7">7 </a> <br>uvāca taṃ satyadhṛtiḥ kuntīputro yudhiṣṭhiraḥ<br>abhijānāmi saumya tvāṃ suhṛdaṃ vidurasya vai</div>
<div class="sloka" id="135_sloka8"> <a href="135.htm#135_sloka8">8 </a> <br>śucim āptaṃ priyaṃ caiva sadā ca dṛḍhabhaktikam<br>na vidyate kaveḥ kiṃ cid abhijñānaprayojanam</div>
<div class="sloka" id="135_sloka9"> <a href="135.htm#135_sloka9">9 </a> <br>yathā naḥ sa tathā nas tvaṃ nirviśeṣā vayaṃ tvayi<br>bhavataḥ sma yathā tasya pālayāsmān yathā kaviḥ</div>
<div class="sloka" id="135_sloka10"> <a href="135.htm#135_sloka10">10 </a> <br>idaṃ śaraṇam āgneyaṃ madartham iti me matiḥ<br>purocanena vihitaṃ dhārtarāṣṭrasya śāsanāt</div>
<div class="sloka" id="135_sloka11"> <a href="135.htm#135_sloka11">11 </a> <br>sa pāpaḥ kośavāṃś caiva sasahāyaś ca durmatiḥ<br>asmān api ca duṣṭātmā nityakālaṃ prabādhate</div>
<div class="sloka" id="135_sloka12"> <a href="135.htm#135_sloka12">12 </a> <br>sa bhavān mokṣayatv asmān yatnenāsmād dhutāśanāt<br>asmāsv iha hi dagdheṣu sakāmaḥ syāt suyodhanaḥ</div>
<div class="sloka" id="135_sloka13"> <a href="135.htm#135_sloka13">13 </a> <br>samṛddham āyudhāgāram idaṃ tasya durātmanaḥ<br>vaprānte niṣpratīkāram āśliṣyedaṃ kṛtaṃ mahat</div>
<div class="sloka" id="135_sloka14"> <a href="135.htm#135_sloka14">14 </a> <br>idaṃ tad aśubhaṃ nūnaṃ tasya karma cikīrṣitam<br>prāg eva viduro veda tenāsmān anvabodhayat</div>
<div class="sloka" id="135_sloka15"> <a href="135.htm#135_sloka15">15 </a> <br>seyam āpad anuprāptā kṣattā yāṃ dṛṣṭavān purā<br>purocanasyāviditān asmāṃs tvaṃ vipramocaya</div>
<div class="sloka" id="135_sloka16"> <a href="135.htm#135_sloka16">16 </a> <br>sa tatheti pratiśrutya khanako yatnam āsthitaḥ<br>parikhām utkiran nāma cakāra sumahad bilam</div>
<div class="sloka" id="135_sloka17"> <a href="135.htm#135_sloka17">17 </a> <br>cakre ca veśmanas tasya madhye nātimahan mukham<br>kapāṭayuktam ajñātaṃ samaṃ bhūmyā ca bhārata</div>
<div class="sloka" id="135_sloka18"> <a href="135.htm#135_sloka18">18 </a> <br>purocana bhayāc caiva vyadadhāt saṃvṛtaṃ mukham<br>sa tatra ca gṛhadvāri vasaty aśubha dhīḥ sadā</div>
<div class="sloka" id="135_sloka19"> <a href="135.htm#135_sloka19">19 </a> <br>tatra te sāyudhāḥ sarve vasanti sma kṣapāṃ nṛpa<br>divā caranti mṛgayāṃ pāṇḍaveyā vanād vanam</div>
<div class="sloka" id="135_sloka20"> <a href="135.htm#135_sloka20">20 </a> <br>viśvastavad aviśvastā vañcayantaḥ purocanam<br>atuṣṭās tuṣṭavad rājann ūṣuḥ paramaduḥkhitāḥ</div></body></html>