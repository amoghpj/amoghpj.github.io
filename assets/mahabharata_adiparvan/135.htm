<html><body><div class="sloka" id="135_sloka1"> <a href="135.htm#135_sloka1">1 </a> <br>[vai]<br>vidurasya suhṛt kaś cit khanakaḥ kuśalaḥ kva cit<br>vivikte pāṇḍavān rājann idaṃ vacanam abravīt<br>[वै] <br>विदुरस्य सुहृत् कश् चित् खनकः कुशलः क्व चित् <br>विविक्ते पाण्डवान् राजन्न् इदं वचनम् अब्रवीत् </div>
<div class="sloka" id="135_sloka2"> <a href="135.htm#135_sloka2">2 </a> <br>prahito vidureṇāsmi khanakaḥ kuśalo bhṛśam<br>pāṇḍavānāṃ priyaṃ kāryam iti kiṃ karavāṇi vaḥ<br>प्रहितो विदुरेणास्मि खनकः कुशलो भृशम् <br>पाण्डवानां प्रियं कार्यम् इति किं करवाणि वः </div>
<div class="sloka" id="135_sloka3"> <a href="135.htm#135_sloka3">3 </a> <br>pracchannaṃ vidureṇoktaḥ śreyas tvam iha pāṇḍavān<br>pratipādaya viśvāsād iti kiṃ karavāṇi vaḥ<br>प्रच्छन्नं विदुरेणोक्तः श्रेयस् त्वम् इह पाण्डवान् <br>प्रतिपादय विश्वासाद् इति किं करवाणि वः </div>
<div class="sloka" id="135_sloka4"> <a href="135.htm#135_sloka4">4 </a> <br>kṛṣṇapakṣe caturdaśyāṃ rātrāv asya purocanaḥ<br>bhavanasya tava dvāri pradāsyati hutāśanam<br>कृष्णपक्षे चतुर्दश्यां रात्राव् अस्य पुरोचनः <br>भवनस्य तव द्वारि प्रदास्यति हुताशनम् </div>
<div class="sloka" id="135_sloka5"> <a href="135.htm#135_sloka5">5 </a> <br>mātrā saha pradagdhavyāḥ pāṇḍavāḥ puruṣarṣabhāḥ<br>iti vyavasitaṃ pārtha dhārtarāṣṭrasya me śrutam<br>मात्रा सह प्रदग्धव्याः पाण्डवाः पुरुषर्षभाः <br>इति व्यवसितं पार्थ धार्तराष्ट्रस्य मे श्रुतम् </div>
<div class="sloka" id="135_sloka6"> <a href="135.htm#135_sloka6">6 </a> <br>kiṃ cic ca vidureṇokto mleccha vācāsi pāṇḍava<br>tvayā ca tat tathety uktam etad viśvāsakāraṇam<br>किं चिच् च विदुरेणोक्तो म्लेच्छ वाचासि पाण्डव <br>त्वया च तत् तथेत्य् उक्तम् एतद् विश्वासकारणम् </div>
<div class="sloka" id="135_sloka7"> <a href="135.htm#135_sloka7">7 </a> <br>uvāca taṃ satyadhṛtiḥ kuntīputro yudhiṣṭhiraḥ<br>abhijānāmi saumya tvāṃ suhṛdaṃ vidurasya vai<br>उवाच तं सत्यधृतिः कुन्तीपुत्रो युधिष्ठिरः <br>अभिजानामि सुम्य त्वां सुहृदं विदुरस्य वै </div>
<div class="sloka" id="135_sloka8"> <a href="135.htm#135_sloka8">8 </a> <br>śucim āptaṃ priyaṃ caiva sadā ca dṛḍhabhaktikam<br>na vidyate kaveḥ kiṃ cid abhijñānaprayojanam<br>शुचिम् आप्तं प्रियं चैव सदा च दृढभक्तिकम् <br>न विद्यते कवेः किं चिद् अभिज्ञानप्रयोजनम् </div>
<div class="sloka" id="135_sloka9"> <a href="135.htm#135_sloka9">9 </a> <br>yathā naḥ sa tathā nas tvaṃ nirviśeṣā vayaṃ tvayi<br>bhavataḥ sma yathā tasya pālayāsmān yathā kaviḥ<br>यथा नः स तथा नस् त्वं निर्विशेषा वयं त्वयि <br>भवतः स्म यथा तस्य पालयास्मान् यथा कविः </div>
<div class="sloka" id="135_sloka10"> <a href="135.htm#135_sloka10">10 </a> <br>idaṃ śaraṇam āgneyaṃ madartham iti me matiḥ<br>purocanena vihitaṃ dhārtarāṣṭrasya śāsanāt<br>इदं शरणम् आग्नेयं मदर्थम् इति मे मतिः <br>पुरोचनेन विहितं धार्तराष्ट्रस्य शासनात् </div>
<div class="sloka" id="135_sloka11"> <a href="135.htm#135_sloka11">11 </a> <br>sa pāpaḥ kośavāṃś caiva sasahāyaś ca durmatiḥ<br>asmān api ca duṣṭātmā nityakālaṃ prabādhate<br>स पापः कोशवांश् चैव ससहायश् च दुर्मतिः <br>अस्मान् अपि च दुष्टात्मा नित्यकालं प्रबाधते </div>
<div class="sloka" id="135_sloka12"> <a href="135.htm#135_sloka12">12 </a> <br>sa bhavān mokṣayatv asmān yatnenāsmād dhutāśanāt<br>asmāsv iha hi dagdheṣu sakāmaḥ syāt suyodhanaḥ<br>स भवान् मोक्षयत्व् अस्मान् यत्नेनास्माद् धुताशनात् <br>अस्मास्व् इह हि दग्धेषु सकामः स्यात् सुयोधनः </div>
<div class="sloka" id="135_sloka13"> <a href="135.htm#135_sloka13">13 </a> <br>samṛddham āyudhāgāram idaṃ tasya durātmanaḥ<br>vaprānte niṣpratīkāram āśliṣyedaṃ kṛtaṃ mahat<br>समृद्धम् आयुधागारम् इदं तस्य दुरात्मनः <br>वप्रान्ते निष्प्रतीकारम् आश्लिष्येदं कृतं महत् </div>
<div class="sloka" id="135_sloka14"> <a href="135.htm#135_sloka14">14 </a> <br>idaṃ tad aśubhaṃ nūnaṃ tasya karma cikīrṣitam<br>prāg eva viduro veda tenāsmān anvabodhayat<br>इदं तद् अशुभं नूनं तस्य कर्म चिकीर्षितम् <br>प्राग् एव विदुरो वेद तेनास्मान् अन्वबोधयत् </div>
<div class="sloka" id="135_sloka15"> <a href="135.htm#135_sloka15">15 </a> <br>seyam āpad anuprāptā kṣattā yāṃ dṛṣṭavān purā<br>purocanasyāviditān asmāṃs tvaṃ vipramocaya<br>सेयम् आपद् अनुप्राप्ता क्षत्ता यां दृष्टवान् पुरा <br>पुरोचनस्याविदितान् अस्मांस् त्वं विप्रमोचय </div>
<div class="sloka" id="135_sloka16"> <a href="135.htm#135_sloka16">16 </a> <br>sa tatheti pratiśrutya khanako yatnam āsthitaḥ<br>parikhām utkiran nāma cakāra sumahad bilam<br>स तथेति प्रतिश्रुत्य खनको यत्नम् आस्थितः <br>परिखाम् उत्किरन् नाम चकार सुमहद् बिलम् </div>
<div class="sloka" id="135_sloka17"> <a href="135.htm#135_sloka17">17 </a> <br>cakre ca veśmanas tasya madhye nātimahan mukham<br>kapāṭayuktam ajñātaṃ samaṃ bhūmyā ca bhārata<br>चक्रे च वेश्मनस् तस्य मध्ये नातिमहन् मुखम् <br>कपाटयुक्तम् अज्ञातं समं भूम्या च भारत </div>
<div class="sloka" id="135_sloka18"> <a href="135.htm#135_sloka18">18 </a> <br>purocana bhayāc caiva vyadadhāt saṃvṛtaṃ mukham<br>sa tatra ca gṛhadvāri vasaty aśubha dhīḥ sadā<br>पुरोचन भयाच् चैव व्यदधात् संवृतं मुखम् <br>स तत्र च गृहद्वारि वसत्य् अशुभ धीः सदा </div>
<div class="sloka" id="135_sloka19"> <a href="135.htm#135_sloka19">19 </a> <br>tatra te sāyudhāḥ sarve vasanti sma kṣapāṃ nṛpa<br>divā caranti mṛgayāṃ pāṇḍaveyā vanād vanam<br>तत्र ते सायुधाः सर्वे वसन्ति स्म क्षपां नृप <br>दिवा चरन्ति मृगयां पाण्डवेया वनाद् वनम् </div>
<div class="sloka" id="135_sloka20"> <a href="135.htm#135_sloka20">20 </a> <br>viśvastavad aviśvastā vañcayantaḥ purocanam<br>atuṣṭās tuṣṭavad rājann ūṣuḥ paramaduḥkhitāḥ<br>विश्वस्तवद् अविश्वस्ता वञ्चयन्तः पुरोचनम् <br>अतुष्टास् तुष्टवद् राजन्न् ऊषुः परमदुःखिताः </div></body></html>