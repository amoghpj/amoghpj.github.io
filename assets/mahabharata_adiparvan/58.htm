<html><body><div class="sloka" id="58_sloka1"> <a href="58.htm#58_sloka1">1 </a> <br>[j]<br>ya ete kīrtitā brahman ye cānye nānukīrtitāḥ<br>samyak tāñ śrotum icchāmi rājñaś cānyān suvarcasaḥ</div>
<div class="sloka" id="58_sloka2"> <a href="58.htm#58_sloka2">2 </a> <br>yadartham iha saṃbhūtā devakalpā mahārathāḥ<br>bhuvi tan me mahābhāga samyag ākhyātum arhasi</div>
<div class="sloka" id="58_sloka3"> <a href="58.htm#58_sloka3">3 </a> <br>[v]<br>rahasyaṃ khalv idaṃ rājan devānām iti naḥ śrutam<br>tat tu te kathayiṣyāmi namaskṛtvā svayaṃ bhuve</div>
<div class="sloka" id="58_sloka4"> <a href="58.htm#58_sloka4">4 </a> <br>triḥ saptakṛtvaḥ pṛthivīṃ kṛtvā niḥkṣatriyāṃ purā<br>jāmadagnyas tapas tepe mahendre parvatottame</div>
<div class="sloka" id="58_sloka5"> <a href="58.htm#58_sloka5">5 </a> <br>tadā niḥkṣatriye loke bhārgaveṇa kṛte sati<br>brāhmaṇān kṣatriyā rājan garbhārthinyo 'bhicakramuḥ</div>
<div class="sloka" id="58_sloka6"> <a href="58.htm#58_sloka6">6 </a> <br>tābhiḥ saha samāpetur brāhmaṇāḥ saṃśitavratāḥ<br>ṛtāv ṛtau naravyāghra na kāmān nānṛtau tathā</div>
<div class="sloka" id="58_sloka7"> <a href="58.htm#58_sloka7">7 </a> <br>tebhyas tu lebhire garbhān kṣatriyās tāḥ sahasraśaḥ<br>tataḥ suṣuvire rājan kṣatriyān vīryasaṃmatān<br>kumārāṃś ca kumārīś ca punaḥ kṣatrābhivṛddhaye</div>
<div class="sloka" id="58_sloka8"> <a href="58.htm#58_sloka8">8 </a> <br>evaṃ tad brāhmaṇaiḥ kṣatraṃ kṣatriyāsu tapasvibhiḥ<br>jātam ṛdhyata dharmeṇa sudīrgheṇāyuṣānvitam<br>catvāro 'pi tadā varṇā babhūvur brāhmaṇottarāḥ</div>
<div class="sloka" id="58_sloka9"> <a href="58.htm#58_sloka9">9 </a> <br>abhyagacchann ṛtau nārīṃ na kāmān nānṛtau tathā<br>tathaivānyāni bhūtāni tiryagyonigatāny api<br>ṛtau dārāṃś ca gacchanti tadā sma bharatarṣabha</div>
<div class="sloka" id="58_sloka10"> <a href="58.htm#58_sloka10">10 </a> <br>tato 'vardhanta dharmeṇa sahasraśatajīvinaḥ<br>tāḥ prajāḥ pṛthivīpāla dharmavrataparāyaṇāḥ<br>ādhibhir vyādhibhiś caiva vimuktāḥ sarvaśo narāḥ</div>
<div class="sloka" id="58_sloka11"> <a href="58.htm#58_sloka11">11 </a> <br>athemāṃ sāgarāpāṅgāṃ gāṃ gajendra gatākhilām<br>adhyatiṣṭhat punaḥ kṣatraṃ saśailavanakānanām</div>
<div class="sloka" id="58_sloka12"> <a href="58.htm#58_sloka12">12 </a> <br>praśāsati punaḥ kṣatre dharmeṇemāṃ vasuṃdharām<br>brāhmaṇādyās tadā varṇā lebhire mudam uttamām</div>
<div class="sloka" id="58_sloka13"> <a href="58.htm#58_sloka13">13 </a> <br>kāmakrodhodbhavān doṣān nirasya ca narādhipāḥ<br>daṇḍaṃ daṇḍyeṣu dharmeṇa praṇayanto 'nvapālayan</div>
<div class="sloka" id="58_sloka14"> <a href="58.htm#58_sloka14">14 </a> <br>tathā dharmapare kṣatre sahasrākṣaḥ śatakratuḥ<br>svādu deśe ca kāle ca vavarṣāpyāyayan prajāḥ</div>
<div class="sloka" id="58_sloka15"> <a href="58.htm#58_sloka15">15 </a> <br>na bāla eva mriyate tadā kaś cin narādhipa<br>na ca striyaṃ prajānāti kaś cid aprāptayauvanaḥ</div>
<div class="sloka" id="58_sloka16"> <a href="58.htm#58_sloka16">16 </a> <br>evam āyuṣmatībhis tu prajābhir bharatarṣabha<br>iyaṃ sāgaraparyantā samāpūryata medinī</div>
<div class="sloka" id="58_sloka17"> <a href="58.htm#58_sloka17">17 </a> <br>ījire ca mahāyajñaiḥ kṣatriyā bahu dakṣiṇaiḥ<br>sāṅgopaniṣadān vedān viprāś cādhīyate tadā</div>
<div class="sloka" id="58_sloka18"> <a href="58.htm#58_sloka18">18 </a> <br>na ca vikrīṇate brahma brāhmaṇāḥ sma tadā nṛpa<br>na ca śūdra samābhyāśe vedān uccārayanty uta</div>
<div class="sloka" id="58_sloka19"> <a href="58.htm#58_sloka19">19 </a> <br>kārayantaḥ kṛṣiṃ gobhis tathā vaiśyāḥ kṣitāv iha<br>na gām ayuñjanta dhuri kṛśāṅgāś cāpy ajīvayan</div>
<div class="sloka" id="58_sloka20"> <a href="58.htm#58_sloka20">20 </a> <br>phenapāṃś ca tathā vatsān na duhanti sma mānavāḥ<br>na kūṭamānair vaṇijaḥ paṇyaṃ vikrīṇate tadā</div>
<div class="sloka" id="58_sloka21"> <a href="58.htm#58_sloka21">21 </a> <br>karmāṇi ca naravyāghra dharmopetāni mānavāḥ<br>dharmam evānupaśyantaś cakrur dharmaparāyaṇāḥ</div>
<div class="sloka" id="58_sloka22"> <a href="58.htm#58_sloka22">22 </a> <br>svakarmaniratāś cāsan sarve varṇā narādhipa<br>evaṃ tadā naravyāghra dharmo na hrasate kva cit</div>
<div class="sloka" id="58_sloka23"> <a href="58.htm#58_sloka23">23 </a> <br>kāle gāvaḥ prasūyante nāryaś ca bharatarṣabha<br>phalanty ṛtuṣu vṛṣkāś ca puṣpāṇi ca phalāni ca</div>
<div class="sloka" id="58_sloka24"> <a href="58.htm#58_sloka24">24 </a> <br>evaṃ kṛtayuge samyag vartamāne tadā nṛpa<br>āpūryate mahīkṛtsnā prāṇibhir bahubhir bhṛśam</div>
<div class="sloka" id="58_sloka25"> <a href="58.htm#58_sloka25">25 </a> <br>tataḥ samudite loke mānuṣe bharatarṣabha<br>asurā jajñire kṣetre rājñāṃ manujapuṃgava</div>
<div class="sloka" id="58_sloka26"> <a href="58.htm#58_sloka26">26 </a> <br>ādityair hi tadā daityā bahuśo nirjitā yudhi<br>aiśvaryād bhraṃśitāś cāpi saṃbabhūvuḥ kṣitāv iha</div>
<div class="sloka" id="58_sloka27"> <a href="58.htm#58_sloka27">27 </a> <br>iha devatvam icchanto mānuṣeṣu manasvinaḥ<br>jajñire bhuvi bhūteṣu teṣu teṣv asurā vibho</div>
<div class="sloka" id="58_sloka28"> <a href="58.htm#58_sloka28">28 </a> <br>goṣv aśveṣu ca rājendra kharoṣṭramahiṣeṣu ca<br>kravyādeṣu ca bhūteṣu gajeṣu ca mṛgeṣu ca</div>
<div class="sloka" id="58_sloka29"> <a href="58.htm#58_sloka29">29 </a> <br>jātair iha mahīpāla jāyamānaiś ca tair mahī<br>na śaśākātmanātmānam iyaṃ dhārayituṃ dharā</div>
<div class="sloka" id="58_sloka30"> <a href="58.htm#58_sloka30">30 </a> <br>atha jātā mahīpālāḥ ke cid balasamanvitāḥ<br>diteḥ putrā danoś caiva tasmāl lokād iha cyutāḥ</div>
<div class="sloka" id="58_sloka31"> <a href="58.htm#58_sloka31">31 </a> <br>vīryavanto 'valiptās te nānārūpadharā mahīm<br>imāṃ sāgaraparyantāṃ parīyur arimardanāḥ</div>
<div class="sloka" id="58_sloka32"> <a href="58.htm#58_sloka32">32 </a> <br>brāhmaṇān kṣatriyān vaiśyāñ śūdrāṃś caivāpy apīḍayan<br>anyāni caiva bhūtāni pīḍayām āsur ojasā</div>
<div class="sloka" id="58_sloka33"> <a href="58.htm#58_sloka33">33 </a> <br>trāsayanto vinighnantas tāṃs tān bhūtagaṇāṃś ca te<br>viceruḥ sarvato rājan mahīṃ śatasahasraśaḥ</div>
<div class="sloka" id="58_sloka34"> <a href="58.htm#58_sloka34">34 </a> <br>āśramasthān maharṣīṃś ca dharṣayantas tatas tataḥ<br>abrahmaṇyā vīryamadā mattā madabalena ca</div>
<div class="sloka" id="58_sloka35"> <a href="58.htm#58_sloka35">35 </a> <br>evaṃ vīryabalotsiktair bhūr iyaṃ tair mahāsuraiḥ<br>pīḍyamānā mahīpāla brahmāṇam upacakrame</div>
<div class="sloka" id="58_sloka36"> <a href="58.htm#58_sloka36">36 </a> <br>na hīmāṃ pavano rājan na nāgā na nagā mahīm<br>tadā dhārayituṃ śekur ākrāntāṃ dānavair balāt</div>
<div class="sloka" id="58_sloka37"> <a href="58.htm#58_sloka37">37 </a> <br>tato mahī mahīpāla bhārārtā bhayapīḍitā<br>jagāma śaraṇaṃ devaṃ sarvabhūtapitāmaham</div>
<div class="sloka" id="58_sloka38"> <a href="58.htm#58_sloka38">38 </a> <br>sā saṃvṛtaṃ mahābhāgair devadvija maharṣibhiḥ<br>dadarśa devaṃ brahmāṇaṃ lokakartāram avyayam</div>
<div class="sloka" id="58_sloka39"> <a href="58.htm#58_sloka39">39 </a> <br>gandharvair apsarobhiś ca bandi karmasu niṣṭhitaiḥ<br>vandyamānaṃ mudopetair vavande cainam etya sā</div>
<div class="sloka" id="58_sloka40"> <a href="58.htm#58_sloka40">40 </a> <br>atha vijñāpayām āsa bhūmis taṃ śaraṇārthinī<br>saṃnidhau lokapālānāṃ sarveṣām eva bhārata</div>
<div class="sloka" id="58_sloka41"> <a href="58.htm#58_sloka41">41 </a> <br>tat pradhānātmanas tasya bhūmeḥ kṛtyaṃ svayaṃ bhuvaḥ<br>pūrvam evābhavad rājan viditaṃ parameṣṭhinaḥ</div>
<div class="sloka" id="58_sloka42"> <a href="58.htm#58_sloka42">42 </a> <br>sraṣṭā hi jagataḥ kasmān na saṃbudhyeta bhārata<br>surāsurāṇāṃ lokānām aśeṣeṇa manogatam</div>
<div class="sloka" id="58_sloka43"> <a href="58.htm#58_sloka43">43 </a> <br>tam uvāca mahārāja bhūmiṃ bhūmipatir vibhuḥ<br>prabhavaḥ sarvabhūtānām īśaḥ śambhuḥ prajāpatiḥ</div>
<div class="sloka" id="58_sloka44"> <a href="58.htm#58_sloka44">44 </a> <br>yadartham asi saṃprāptā matsakāśaṃ vasuṃdhare<br>tadarthaṃ saṃniyokṣyāmi sarvān eva divaukasaḥ</div>
<div class="sloka" id="58_sloka45"> <a href="58.htm#58_sloka45">45 </a> <br>ity uktvā sa mahīṃ devo brahmā rājan visṛjya ca<br>ādideśa tadā sarvān vibudhān bhūtakṛt svayam</div>
<div class="sloka" id="58_sloka46"> <a href="58.htm#58_sloka46">46 </a> <br>asyā bhūmer nirasituṃ bhāraṃ bhāgaiḥ pṛthak pṛthak<br>asyām eva prasūyadhvaṃ virodhāyeti cābravīt</div>
<div class="sloka" id="58_sloka47"> <a href="58.htm#58_sloka47">47 </a> <br>tathaiva ca samānīya gandharvāpsarasāṃ gaṇān<br>uvāca bhagavān sarvān idaṃ vacanam uttamam<br>svair aṃśaiḥ saṃprasūyadhvaṃ yatheṣṭaṃ mānuṣeṣv iti</div>
<div class="sloka" id="58_sloka48"> <a href="58.htm#58_sloka48">48 </a> <br>atha śakrādayaḥ sarve śrutvā suraguror vacaḥ<br>tathyam arthyaṃ ca pathyaṃ ca tasya te jagṛhus tadā</div>
<div class="sloka" id="58_sloka49"> <a href="58.htm#58_sloka49">49 </a> <br>atha te sarvaśo 'ṃśaiḥ svair gantuṃ bhūmiṃ kṛtakṣaṇāḥ<br>nārāyaṇam amitraghnaṃ vaikuṇṭham upacakramuḥ</div>
<div class="sloka" id="58_sloka50"> <a href="58.htm#58_sloka50">50 </a> <br>yaḥ sacakragadāpāṇiḥ pītavāsāsita prabhaḥ<br>padmanābhaḥ surārighnaḥ pṛthucārvañcitekṣaṇaḥ</div></body></html>