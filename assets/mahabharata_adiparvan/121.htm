<html><body><div class="sloka" id="121_sloka1"> <a href="121.htm#121_sloka1">1 </a> <br>[vai]<br>viśeṣārthī tato bhīṣmaḥ pautrāṇāṃ vinayepsayā<br>iṣvastrajñān paryapṛcchad ācāryān vīryasaṃmatān</div>
<div class="sloka" id="121_sloka2"> <a href="121.htm#121_sloka2">2 </a> <br>nālpadhīr nāmahā bhāgas tathānānāstra kovidaḥ<br>nādeva sattvo vinayet kurūn astre mahābalān</div>
<div class="sloka" id="121_sloka3"> <a href="121.htm#121_sloka3">3 </a> <br>maharṣis tu bharadvājo havirdhāne caran purā<br>dadarśāpsarasaṃ sākṣād ghṛtācīm āplutām ṛṣiḥ</div>
<div class="sloka" id="121_sloka4"> <a href="121.htm#121_sloka4">4 </a> <br>tasyā vāyuḥ samuddhūto vasanaṃ vyapakarṣata<br>tato 'sya retaś caskanda tad ṛṣir droṇa ādadhe</div>
<div class="sloka" id="121_sloka5"> <a href="121.htm#121_sloka5">5 </a> <br>tasmin samabhavad droṇaḥ kalaśe tasya dhīmataḥ<br>adhyagīṣṭa sa vedāṃś ca vedāṅgāni ca sarvaśaḥ</div>
<div class="sloka" id="121_sloka6"> <a href="121.htm#121_sloka6">6 </a> <br>agniveśyaṃ mahābhāgaṃ bharadvājaḥ pratāpavān<br>pratyapādayad āgneyam astradharmabhṛtāṃ varaḥ</div>
<div class="sloka" id="121_sloka7"> <a href="121.htm#121_sloka7">7 </a> <br>agniṣṭuj jātaḥ sa munis tato bharatasattama<br>bhāradvājaṃ tadāgneyaṃ mahāstraṃ pratyapādayat</div>
<div class="sloka" id="121_sloka8"> <a href="121.htm#121_sloka8">8 </a> <br>bharadvāja sakhā cāsīt pṛṣato nāma pārthivaḥ<br>tasyāpi drupado nāma tadā samabhavat sutaḥ</div>
<div class="sloka" id="121_sloka9"> <a href="121.htm#121_sloka9">9 </a> <br>sa nityam āśramaṃ gatvā droṇena saha pārṣataḥ<br>cikrīḍādhyayanaṃ caiva cakāra kṣatriyarṣabhaḥ</div>
<div class="sloka" id="121_sloka10"> <a href="121.htm#121_sloka10">10 </a> <br>tato vyatīte pṛṣate sa rājā drupado 'bhavat<br>pāñcāleṣu mahābāhur uttareṣu nareśvaraḥ</div>
<div class="sloka" id="121_sloka11"> <a href="121.htm#121_sloka11">11 </a> <br>bharadvājo 'pi bhagavān āruroha divaṃ tadā<br>tataḥ pitṛniyuktātmā putra lobhān mahāyaśāḥ<br>śāradvatīṃ tato droṇaḥ kṛpīṃ bhāryām avindata</div>
<div class="sloka" id="121_sloka12"> <a href="121.htm#121_sloka12">12 </a> <br>agnihotre ca dharme ca dame ca satataṃ ratā<br>alabhad gautamī putram aśvatthāmānam eva ca</div>
<div class="sloka" id="121_sloka13"> <a href="121.htm#121_sloka13">13 </a> <br>sa jātamātro vyanadad yathaivoccaiḥ śravā hayaḥ<br>tac chrutvāntarhitaṃ bhūtam antarikṣastham abravīt</div>
<div class="sloka" id="121_sloka14"> <a href="121.htm#121_sloka14">14 </a> <br>aśvasyevāsya yat sthāma nadataḥ pradiśo gatam<br>aśvatthāmaiva bālo 'yaṃ tasmān nāmnā bhaviṣyati</div>
<div class="sloka" id="121_sloka15"> <a href="121.htm#121_sloka15">15 </a> <br>sutena tena suprīto bhāradvājas tato 'bhavat<br>tatraiva ca vasan dhīmān dhanurveda paro 'bhavat</div>
<div class="sloka" id="121_sloka16"> <a href="121.htm#121_sloka16">16 </a> <br>sa śuśrāva mahātmānaṃ jāmadagnyaṃ paraṃtapam<br>brāhmaṇebhyas tadā rājan ditsantaṃ vasu sarvaśaḥ</div>
<div class="sloka" id="121_sloka17"> <a href="121.htm#121_sloka17">17 </a> <br>vanaṃ tu prasthitaṃ rāmaṃ bhāradvājas tadābravīt<br>āgataṃ vittakāmaṃ māṃ viddhi droṇaṃ dvijarṣabham</div>
<div class="sloka" id="121_sloka18"> <a href="121.htm#121_sloka18">18 </a> <br>[rāma]<br>hiraṇyaṃ mama yac cānyad vasu kiṃ cana vidyate<br>brāhmaṇebhyo mayā dattaṃ sarvam eva tapodhana</div>
<div class="sloka" id="121_sloka19"> <a href="121.htm#121_sloka19">19 </a> <br>tathaiveyaṃ dharā devī sāgarāntā sapattanā<br>kaśyapāya mayā dattā kṛtsnā nagaramālinī</div>
<div class="sloka" id="121_sloka20"> <a href="121.htm#121_sloka20">20 </a> <br>śarīramātram evādya mayedam avaśeṣitam<br>astrāṇi ca mahārhāṇi śastrāṇi vividhāni ca<br>vṛṇīṣva kiṃ prayacchāmi tubhyaṃ droṇa vadāśu tat</div>
<div class="sloka" id="121_sloka21"> <a href="121.htm#121_sloka21">21 </a> <br>[droṇa]<br>astrāṇi me samagrāṇi sasaṃhārāṇi bhārgava<br>saprayoga rahasyāni dātum arhasy aśeṣataḥ</div>
<div class="sloka" id="121_sloka22"> <a href="121.htm#121_sloka22">22 </a> <br>[vai]<br>tathety uktvā tatas tasmai prādād astrāṇi bhārgavaḥ<br>sarahasya vrataṃ caiva dhanurvedam aśeṣataḥ</div></body></html>