<html><body><div class="sloka" id="121_sloka1"> <a href="121.htm#121_sloka1">1 </a> <br>[vai]<br>viśeṣārthī tato bhīṣmaḥ pautrāṇāṃ vinayepsayā<br>iṣvastrajñān paryapṛcchad ācāryān vīryasaṃmatān<br>[वै] <br>विशेषार्थी ततो भीष्मः पुत्राणां विनयेप्सया <br>इष्वस्त्रज्ञान् पर्यपृच्छद् आचार्यान् वीर्यसंमतान् </div>
<div class="sloka" id="121_sloka2"> <a href="121.htm#121_sloka2">2 </a> <br>nālpadhīr nāmahā bhāgas tathānānāstra kovidaḥ<br>nādeva sattvo vinayet kurūn astre mahābalān<br>नाल्पधीर् नामहा भागस् तथानानास्त्र कोविदः <br>नादेव सत्त्वो विनयेत् कुरून् अस्त्रे महाबलान् </div>
<div class="sloka" id="121_sloka3"> <a href="121.htm#121_sloka3">3 </a> <br>maharṣis tu bharadvājo havirdhāne caran purā<br>dadarśāpsarasaṃ sākṣād ghṛtācīm āplutām ṛṣiḥ<br>महर्षिस् तु भरद्वाजो हविर्धाने चरन् पुरा <br>ददर्शाप्सरसं साक्षाद् घृताचीम् आप्लुताम् ऋषिः </div>
<div class="sloka" id="121_sloka4"> <a href="121.htm#121_sloka4">4 </a> <br>tasyā vāyuḥ samuddhūto vasanaṃ vyapakarṣata<br>tato 'sya retaś caskanda tad ṛṣir droṇa ādadhe<br>तस्या वायुः समुद्धूतो वसनं व्यपकर्षत <br>ततो 'स्य रेतश् चस्कन्द तद् ऋषिर् द्रोण आदधे </div>
<div class="sloka" id="121_sloka5"> <a href="121.htm#121_sloka5">5 </a> <br>tasmin samabhavad droṇaḥ kalaśe tasya dhīmataḥ<br>adhyagīṣṭa sa vedāṃś ca vedāṅgāni ca sarvaśaḥ<br>तस्मिन् समभवद् द्रोणः कलशे तस्य धीमतः <br>अध्यगीष्ट स वेदांश् च वेदाङ्गानि च सर्वशः </div>
<div class="sloka" id="121_sloka6"> <a href="121.htm#121_sloka6">6 </a> <br>agniveśyaṃ mahābhāgaṃ bharadvājaḥ pratāpavān<br>pratyapādayad āgneyam astradharmabhṛtāṃ varaḥ<br>अग्निवेश्यं महाभागं भरद्वाजः प्रतापवान् <br>प्रत्यपादयद् आग्नेयम् अस्त्रधर्मभृतां वरः </div>
<div class="sloka" id="121_sloka7"> <a href="121.htm#121_sloka7">7 </a> <br>agniṣṭuj jātaḥ sa munis tato bharatasattama<br>bhāradvājaṃ tadāgneyaṃ mahāstraṃ pratyapādayat<br>अग्निष्टुज् जातः स मुनिस् ततो भरतसत्तम <br>भारद्वाजं तदाग्नेयं महास्त्रं प्रत्यपादयत् </div>
<div class="sloka" id="121_sloka8"> <a href="121.htm#121_sloka8">8 </a> <br>bharadvāja sakhā cāsīt pṛṣato nāma pārthivaḥ<br>tasyāpi drupado nāma tadā samabhavat sutaḥ<br>भरद्वाज सखा चासीत् पृषतो नाम पार्थिवः <br>तस्यापि द्रुपदो नाम तदा समभवत् सुतः </div>
<div class="sloka" id="121_sloka9"> <a href="121.htm#121_sloka9">9 </a> <br>sa nityam āśramaṃ gatvā droṇena saha pārṣataḥ<br>cikrīḍādhyayanaṃ caiva cakāra kṣatriyarṣabhaḥ<br>स नित्यम् आश्रमं गत्वा द्रोणेन सह पार्षतः <br>चिक्रीडाध्ययनं चैव चकार क्षत्रियर्षभः </div>
<div class="sloka" id="121_sloka10"> <a href="121.htm#121_sloka10">10 </a> <br>tato vyatīte pṛṣate sa rājā drupado 'bhavat<br>pāñcāleṣu mahābāhur uttareṣu nareśvaraḥ<br>ततो व्यतीते पृषते स राजा द्रुपदो 'भवत् <br>पाञ्चालेषु महाबाहुर् उत्तरेषु नरेश्वरः </div>
<div class="sloka" id="121_sloka11"> <a href="121.htm#121_sloka11">11 </a> <br>bharadvājo 'pi bhagavān āruroha divaṃ tadā<br>tataḥ pitṛniyuktātmā putra lobhān mahāyaśāḥ<br>śāradvatīṃ tato droṇaḥ kṛpīṃ bhāryām avindata<br>भरद्वाजो 'पि भगवान् आरुरोह दिवं तदा <br>ततः पितृनियुक्तात्मा पुत्र लोभान् महायशाः <br>शारद्वतीं ततो द्रोणः कृपीं भार्याम् अविन्दत </div>
<div class="sloka" id="121_sloka12"> <a href="121.htm#121_sloka12">12 </a> <br>agnihotre ca dharme ca dame ca satataṃ ratā<br>alabhad gautamī putram aśvatthāmānam eva ca<br>अग्निहोत्रे च धर्मे च दमे च सततं रता <br>अलभद् गुतमी पुत्रम् अश्वत्थामानम् एव च </div>
<div class="sloka" id="121_sloka13"> <a href="121.htm#121_sloka13">13 </a> <br>sa jātamātro vyanadad yathaivoccaiḥ śravā hayaḥ<br>tac chrutvāntarhitaṃ bhūtam antarikṣastham abravīt<br>स जातमात्रो व्यनदद् यथैवोच्चैः श्रवा हयः <br>तच् छ्रुत्वान्तर्हितं भूतम् अन्तरिक्षस्थम् अब्रवीत् </div>
<div class="sloka" id="121_sloka14"> <a href="121.htm#121_sloka14">14 </a> <br>aśvasyevāsya yat sthāma nadataḥ pradiśo gatam<br>aśvatthāmaiva bālo 'yaṃ tasmān nāmnā bhaviṣyati<br>अश्वस्येवास्य यत् स्थाम नदतः प्रदिशो गतम् <br>अश्वत्थामैव बालो 'यं तस्मान् नाम्ना भविष्यति </div>
<div class="sloka" id="121_sloka15"> <a href="121.htm#121_sloka15">15 </a> <br>sutena tena suprīto bhāradvājas tato 'bhavat<br>tatraiva ca vasan dhīmān dhanurveda paro 'bhavat<br>सुतेन तेन सुप्रीतो भारद्वाजस् ततो 'भवत् <br>तत्रैव च वसन् धीमान् धनुर्वेद परो 'भवत् </div>
<div class="sloka" id="121_sloka16"> <a href="121.htm#121_sloka16">16 </a> <br>sa śuśrāva mahātmānaṃ jāmadagnyaṃ paraṃtapam<br>brāhmaṇebhyas tadā rājan ditsantaṃ vasu sarvaśaḥ<br>स शुश्राव महात्मानं जामदग्न्यं परंतपम् <br>ब्राह्मणेभ्यस् तदा राजन् दित्सन्तं वसु सर्वशः </div>
<div class="sloka" id="121_sloka17"> <a href="121.htm#121_sloka17">17 </a> <br>vanaṃ tu prasthitaṃ rāmaṃ bhāradvājas tadābravīt<br>āgataṃ vittakāmaṃ māṃ viddhi droṇaṃ dvijarṣabham<br>वनं तु प्रस्थितं रामं भारद्वाजस् तदाब्रवीत् <br>आगतं वित्तकामं मां विद्धि द्रोणं द्विजर्षभम् </div>
<div class="sloka" id="121_sloka18"> <a href="121.htm#121_sloka18">18 </a> <br>[rāma]<br>hiraṇyaṃ mama yac cānyad vasu kiṃ cana vidyate<br>brāhmaṇebhyo mayā dattaṃ sarvam eva tapodhana<br>[राम] <br>हिरण्यं मम यच् चान्यद् वसु किं चन विद्यते <br>ब्राह्मणेभ्यो मया दत्तं सर्वम् एव तपोधन </div>
<div class="sloka" id="121_sloka19"> <a href="121.htm#121_sloka19">19 </a> <br>tathaiveyaṃ dharā devī sāgarāntā sapattanā<br>kaśyapāya mayā dattā kṛtsnā nagaramālinī<br>तथैवेयं धरा देवी सागरान्ता सपत्तना <br>कश्यपाय मया दत्ता कृत्स्ना नगरमालिनी </div>
<div class="sloka" id="121_sloka20"> <a href="121.htm#121_sloka20">20 </a> <br>śarīramātram evādya mayedam avaśeṣitam<br>astrāṇi ca mahārhāṇi śastrāṇi vividhāni ca<br>vṛṇīṣva kiṃ prayacchāmi tubhyaṃ droṇa vadāśu tat<br>शरीरमात्रम् एवाद्य मयेदम् अवशेषितम् <br>अस्त्राणि च महार्हाणि शस्त्राणि विविधानि च <br>वृणीष्व किं प्रयच्छामि तुभ्यं द्रोण वदाशु तत् </div>
<div class="sloka" id="121_sloka21"> <a href="121.htm#121_sloka21">21 </a> <br>[droṇa]<br>astrāṇi me samagrāṇi sasaṃhārāṇi bhārgava<br>saprayoga rahasyāni dātum arhasy aśeṣataḥ<br>[द्रोण] <br>अस्त्राणि मे समग्राणि ससंहाराणि भार्गव <br>सप्रयोग रहस्यानि दातुम् अर्हस्य् अशेषतः </div>
<div class="sloka" id="121_sloka22"> <a href="121.htm#121_sloka22">22 </a> <br>[vai]<br>tathety uktvā tatas tasmai prādād astrāṇi bhārgavaḥ<br>sarahasya vrataṃ caiva dhanurvedam aśeṣataḥ<br>[वै] <br>तथेत्य् उक्त्वा ततस् तस्मै प्रादाद् अस्त्राणि भार्गवः <br>सरहस्य व्रतं चैव धनुर्वेदम् अशेषतः </div></body></html>