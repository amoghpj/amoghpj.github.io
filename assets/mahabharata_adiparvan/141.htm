<html><body><div class="sloka" id="141_sloka1"> <a href="141.htm#141_sloka1">1 </a> <br>[vai]<br>bhīmasenas tu taṃ dṛṣṭvā rākṣasaṃ prahasann iva<br>bhaginīṃ prati saṃkruddham idaṃ vacanam abravīt</div>
<div class="sloka" id="141_sloka2"> <a href="141.htm#141_sloka2">2 </a> <br>kiṃ te hiḍimba etair vā sukhasuptaiḥ prabodhitaiḥ<br>mām āsādaya durbuddhe tarasā tvaṃ narāśana</div>
<div class="sloka" id="141_sloka3"> <a href="141.htm#141_sloka3">3 </a> <br>mayy eva praharaihi tvaṃ na striyaṃ hantum arhasi<br>viśeṣato 'napakṛte pareṇāpakṛte sati</div>
<div class="sloka" id="141_sloka4"> <a href="141.htm#141_sloka4">4 </a> <br>na hīyaṃ svavaśā bālā kāmayaty adya mām iha<br>coditaiṣā hy anaṅgena śarīrāntara cāriṇā<br>bhaginī tava durbuddhe rākṣasānāṃ yaśohara</div>
<div class="sloka" id="141_sloka5"> <a href="141.htm#141_sloka5">5 </a> <br>tvan niyogena caiveyaṃ rūpaṃ mama samīkṣya ca<br>kāmayaty adya māṃ bhīrur naiṣā dūṣayate kulam</div>
<div class="sloka" id="141_sloka6"> <a href="141.htm#141_sloka6">6 </a> <br>anaṅgena kṛte doṣe nemāṃ tvam iha rākṣasa<br>mayi tiṣṭhati duṣṭātman na striyaṃ hantum arhasi</div>
<div class="sloka" id="141_sloka7"> <a href="141.htm#141_sloka7">7 </a> <br>samāgaccha mayā sārdham ekenaiko narāśana<br>aham eva nayiṣyāmi tvām adya yamasādanam</div>
<div class="sloka" id="141_sloka8"> <a href="141.htm#141_sloka8">8 </a> <br>adya te talaniṣpiṣṭaṃ śiro rākṣasa dīryatām<br>kuñjarasyeva pādena viniṣpiṣṭaṃ balīyasaḥ</div>
<div class="sloka" id="141_sloka9"> <a href="141.htm#141_sloka9">9 </a> <br>adya gātrāṇi kravyādāḥ śyenā gomāyavaś ca te<br>karṣantu bhuvi saṃhṛṣṭā nihatasya mayā mṛdhe</div>
<div class="sloka" id="141_sloka10"> <a href="141.htm#141_sloka10">10 </a> <br>kṣaṇenādya kariṣye 'ham idaṃ vanam akaṇṭakam<br>purastād dūṣitaṃ nityaṃ tvayā bhakṣayatā narān</div>
<div class="sloka" id="141_sloka11"> <a href="141.htm#141_sloka11">11 </a> <br>adya tvāṃ bhaginī pāpakṛṣyamāṇaṃ mayā bhuvi<br>drakṣaty adripratīkāśaṃ siṃheneva mahādvipam</div>
<div class="sloka" id="141_sloka12"> <a href="141.htm#141_sloka12">12 </a> <br>nirābādhās tvayi hate mayā rākṣasapāṃsana<br>vanam etac cariṣyanti puruṣā vanacāriṇaḥ</div>
<div class="sloka" id="141_sloka13"> <a href="141.htm#141_sloka13">13 </a> <br>[hi]<br>garjitena vṛthā kiṃ te katthitena ca mānuṣa<br>kṛtvaitat karmaṇā sarvaṃ katthethā māciraṃ kṛthāḥ</div>
<div class="sloka" id="141_sloka14"> <a href="141.htm#141_sloka14">14 </a> <br>balinaṃ manyase yac ca ātmānam aparākramam<br>jñāsyasy adya samāgamya mayātmānaṃ balādhikam</div>
<div class="sloka" id="141_sloka15"> <a href="141.htm#141_sloka15">15 </a> <br>na tāvad etān hiṃsiṣye svapantv ete yathāsukham<br>eṣa tvām eva durbuddhe nihanmy adyāpriyaṃ vadam</div>
<div class="sloka" id="141_sloka16"> <a href="141.htm#141_sloka16">16 </a> <br>pītvā tavāsṛg gātrebhyas tataḥ paścād imān api<br>haniṣyāmi tataḥ paścād imāṃ vipriyakāriṇīm</div>
<div class="sloka" id="141_sloka17"> <a href="141.htm#141_sloka17">17 </a> <br>[vai]<br>evam uktvā tato bāhuṃ pragṛhyā puruṣādakaḥ<br>abhyadhāvata saṃkruddho bhīmasenam ariṃdamam</div>
<div class="sloka" id="141_sloka18"> <a href="141.htm#141_sloka18">18 </a> <br>tasyābhipatatas tūrṇaṃ bhīmo bhīmaparākramaḥ<br>vegena prahṛtaṃ bāhuṃ nijagrāha hasann iva</div>
<div class="sloka" id="141_sloka19"> <a href="141.htm#141_sloka19">19 </a> <br>nigṛhya taṃ balād bhīmo visphurantaṃ cakarṣa ha<br>tasmād deśād dhanūṃṣy aṣṭau siṃhaḥ kṣudramṛgaṃ yathā</div>
<div class="sloka" id="141_sloka20"> <a href="141.htm#141_sloka20">20 </a> <br>tataḥ sa rākṣasaḥ kruddhaḥ pāṇḍavena balād dhṛtaḥ<br>bhīmasenaṃ samāliṅgya vyanadad bhairavaṃ ravam</div>
<div class="sloka" id="141_sloka21"> <a href="141.htm#141_sloka21">21 </a> <br>punar bhīmo balād enaṃ vicakarṣa mahābalaḥ<br>mā śabdaḥ sukhasuptānāṃ bhrātṝṇāṃ me bhaved iti</div>
<div class="sloka" id="141_sloka22"> <a href="141.htm#141_sloka22">22 </a> <br>anyonyaṃ tau samāsādya vicakarṣatur ojasā<br>rākṣaso bhīmasenaś ca vikramaṃ cakratuḥ param</div>
<div class="sloka" id="141_sloka23"> <a href="141.htm#141_sloka23">23 </a> <br>babhañjatur mahāvṛkṣāṁl latāś cākarṣatus tataḥ<br>mattāv iva susaṃrabdhau vāraṇau ṣaṣṭihāyanau</div></body></html>