<html><body><div class="sloka" id="174_sloka1"> <a href="174.htm#174_sloka1">1 </a> <br>[ārj]<br>asmākam anurūpo vai yaḥ syād gandharva vedavit<br>purohitas tam ācakṣva sarvaṃ hi viditaṃ tava</div>
<div class="sloka" id="174_sloka2"> <a href="174.htm#174_sloka2">2 </a> <br>[g]<br>yavīyān devalasyaiṣa vane bhrātā tapasyati<br>dhaumya utkocake tīrthe taṃ vṛṇudhvaṃ yadīcchatha</div>
<div class="sloka" id="174_sloka3"> <a href="174.htm#174_sloka3">3 </a> <br>[vai]<br>tato 'rjuno 'stram āgneyaṃ pradadau tad yathāvidhi<br>gandharvāya tadā prīto vacanaṃ cedam abravīt</div>
<div class="sloka" id="174_sloka4"> <a href="174.htm#174_sloka4">4 </a> <br>tvayy eva tāvat tiṣṭhantu hayā gandharvasattama<br>karmakāle grahīṣyāmi svasti te 'sv iti cābravīt</div>
<div class="sloka" id="174_sloka5"> <a href="174.htm#174_sloka5">5 </a> <br>te 'nyonyam abhisaṃpūjya gandharvaḥ pāṇḍavāś ca ha<br>ramyād bhāgī rathī kacchād yathākāmaṃ pratasthire</div>
<div class="sloka" id="174_sloka6"> <a href="174.htm#174_sloka6">6 </a> <br>tata utkocanaṃ tīrthaṃ gatvā dhaumyāśramaṃ tu te<br>taṃ vavruḥ pāṇḍavā dhaumyaṃ paurohityāya bhārata</div>
<div class="sloka" id="174_sloka7"> <a href="174.htm#174_sloka7">7 </a> <br>tān dhaumyaḥ pratijagrāha sarvavedavidāṃ varaḥ<br>pādyena phalamūlena paurohityena caiva ha</div>
<div class="sloka" id="174_sloka8"> <a href="174.htm#174_sloka8">8 </a> <br>te tadāśaṃsire labdhāṃ śriyaṃ rājyaṃ ca pāṇḍavāḥ<br>taṃ brāhmaṇaṃ puraskṛtya pāñcālyāś ca svayaṃvaram</div>
<div class="sloka" id="174_sloka9"> <a href="174.htm#174_sloka9">9 </a> <br>mātṛṣaṣṭhās tu te tena guruṇā saṃgatās tadā<br>nāthavantam ivātmānaṃ menire bharatarṣabhāḥ</div>
<div class="sloka" id="174_sloka10"> <a href="174.htm#174_sloka10">10 </a> <br>sa hi vedārtha tattvajñas teṣāṃ gurur udāradhīḥ<br>tena dharmavidā pārthā yājyāḥ sarvavidā kṛtāḥ</div>
<div class="sloka" id="174_sloka11"> <a href="174.htm#174_sloka11">11 </a> <br>vīrāṃs tu sa hi tān mene prāptarājyān svadharmataḥ<br>buddhivīryabalotsāhair yuktān devān ivāparān</div></body></html>