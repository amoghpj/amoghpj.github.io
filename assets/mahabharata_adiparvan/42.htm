<html><body><div class="sloka" id="42_sloka1"> <a href="42.htm#42_sloka1">1 </a> <br>[s]<br>etac chrutvā jaratkārur duḥkhaśokaparāyaṇaḥ<br>uvāca svān pitṝn duḥkhād bāṣpasaṃdigdhayā girā</div>
<div class="sloka" id="42_sloka2"> <a href="42.htm#42_sloka2">2 </a> <br>aham eva jaratkāruḥ kilbiṣī bhavatāṃ sutaḥ<br>tad daṇḍaṃ dhārayata me duṣkṛter akṛtātmanaḥ</div>
<div class="sloka" id="42_sloka3"> <a href="42.htm#42_sloka3">3 </a> <br>[pitarah]<br>putra diṣṭyāsi saṃprāpta imaṃ deśaṃ yadṛcchayā<br>kimarthaṃ ca tvayā brahman na kṛto dārasaṃgrahaḥ</div>
<div class="sloka" id="42_sloka4"> <a href="42.htm#42_sloka4">4 </a> <br>[j]<br>mamāyaṃ pitaro nityaṃ hṛdy arthaḥ parivartate<br>ūrdhvaretāḥ śarīraṃ vai prāpayeyam amutra vai</div>
<div class="sloka" id="42_sloka5"> <a href="42.htm#42_sloka5">5 </a> <br>evaṃ dṛṣṭvā tu bhavataḥ śakuntān iva lambataḥ<br>mayā nivartitā buddhir brahmacaryāt pitāmahāḥ</div>
<div class="sloka" id="42_sloka6"> <a href="42.htm#42_sloka6">6 </a> <br>kariṣye vaḥ priyaṃ kāmaṃ nivekṣye nātra saṃśayaḥ<br>sanāmnīṃ yady ahaṃ kanyām upalapsye kadā cana</div>
<div class="sloka" id="42_sloka7"> <a href="42.htm#42_sloka7">7 </a> <br>bhaviṣyati ca yā kā cid bhaikṣavat svayam udyatā<br>pratigrahītā tām asmi na bhareyaṃ ca yām aham</div>
<div class="sloka" id="42_sloka8"> <a href="42.htm#42_sloka8">8 </a> <br>evaṃvidham ahaṃ kuryāṃ niveśaṃ prāpnuyāṃ yadi<br>anyathā na kariṣye tu satyam etat pitāmahāḥ</div>
<div class="sloka" id="42_sloka9"> <a href="42.htm#42_sloka9">9 </a> <br>[s]<br>evam uktvā tu sa pitṝṃś cacāra pṛthivīṃ muniḥ<br>na ca sma labhate bhāryāṃ vṛddho 'yam iti śaunaka</div>
<div class="sloka" id="42_sloka10"> <a href="42.htm#42_sloka10">10 </a> <br>yadā nirvedam āpannaḥ pitṛbhiś coditas tathā<br>tadāraṇyaṃ sa gatvoccaiś cukrośa bhṛśaduḥkhitaḥ</div>
<div class="sloka" id="42_sloka11"> <a href="42.htm#42_sloka11">11 </a> <br>yāni bhūtāni santīha sthāvarāṇi carāṇi ca<br>antarhitāni vā yāni tāni śṛṇvantu me vacaḥ</div>
<div class="sloka" id="42_sloka12"> <a href="42.htm#42_sloka12">12 </a> <br>ugre tapasi vartantaṃ pitaraś codayanti mām<br>niviśasveti duḥkhārtās teṣāṃ priyacikīrṣayā</div>
<div class="sloka" id="42_sloka13"> <a href="42.htm#42_sloka13">13 </a> <br>niveśārthy akhilāṃ bhūmiṃ kanyā bhaikṣaṃ carāmi bhoḥ<br>daridro duḥkhaśīlaś ca pitṛbhiḥ saṃniyojitaḥ</div>
<div class="sloka" id="42_sloka14"> <a href="42.htm#42_sloka14">14 </a> <br>yasya kanyāsti bhūtasya ye mayeha prakīrtitāḥ<br>te me kanyāṃ prayacchantu carataḥ sarvatodiśam</div>
<div class="sloka" id="42_sloka15"> <a href="42.htm#42_sloka15">15 </a> <br>mama kanyā sanāmnī yā bhaikṣavac codyatā bhavet<br>bhareyaṃ caiva yāṃ nāhaṃ tāṃ me kanyāṃ prayacchata</div>
<div class="sloka" id="42_sloka16"> <a href="42.htm#42_sloka16">16 </a> <br>tatas te pannagā ye vai jaratkārau samāhitāḥ<br>tām ādāya pravṛttiṃ te vāsukeḥ pratyavedayan</div>
<div class="sloka" id="42_sloka17"> <a href="42.htm#42_sloka17">17 </a> <br>teṣāṃ śrutvā sa nāgendraḥ kanyāṃ tāṃ samalaṃkṛtām<br>pragṛhyāraṇyam agamat samīpaṃ tasya pannagaḥ</div>
<div class="sloka" id="42_sloka18"> <a href="42.htm#42_sloka18">18 </a> <br>tatra tāṃ bhaikṣavat kanyāṃ prādāt tasmai mahātmane<br>nāgendro vāsukir brahman na sa tāṃ pratyagṛhṇata</div>
<div class="sloka" id="42_sloka19"> <a href="42.htm#42_sloka19">19 </a> <br>asanāmeti vai matvā bharaṇe cāvicārite<br>mokṣabhāve sthitaś cāpi dvandvī bhūtaḥ parigrahe</div></body></html>