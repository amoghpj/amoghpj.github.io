<html><body><div class="sloka" id="118_sloka1"> <a href="118.htm#118_sloka1">1 </a> <br>[dh]<br>pāṇḍor vidura sarvāṇi pretakāryāṇi kāraya<br>rājavad rājasiṃhasya mādryāś caiva viśeṣataḥ</div>
<div class="sloka" id="118_sloka2"> <a href="118.htm#118_sloka2">2 </a> <br>paśūn vāsāṃsi ratnāni dhanāni vividhāni ca<br>pāṇḍoḥ prayaccha mādryāś ca yebhyo yāvac ca vāñchitam</div>
<div class="sloka" id="118_sloka3"> <a href="118.htm#118_sloka3">3 </a> <br>yathā ca kuntī satkāraṃ kuryān mādhryās tathā kuru<br>yathā na vāyur nādityaḥ paśyetāṃ tāṃ susaṃvṛtām</div>
<div class="sloka" id="118_sloka4"> <a href="118.htm#118_sloka4">4 </a> <br>na śocyaḥ pāṇḍur anaghaḥ praśasyaḥ sa narādhipaḥ<br>yasya pañca sutā vīrā jātāḥ surasutopamāḥ</div>
<div class="sloka" id="118_sloka5"> <a href="118.htm#118_sloka5">5 </a> <br>[v]<br>viduras taṃ tathety uktvā bhīṣmeṇa saha bhārata<br>pāṇḍuṃ saṃskārayām āsa deśe paramasaṃvṛte</div>
<div class="sloka" id="118_sloka6"> <a href="118.htm#118_sloka6">6 </a> <br>tatas tu nagarāt tūrṇam ājyahomapuraskṛtāḥ<br>nirhṛtāḥ pāvakā dīptāḥ pāṇḍo rājapurohitaiḥ</div>
<div class="sloka" id="118_sloka7"> <a href="118.htm#118_sloka7">7 </a> <br>athainam ārtavair gandhair mālyaiś ca vividhair varaiḥ<br>śibikāṃ samalaṃcakrur vāsasācchādya sarvaśaḥ</div>
<div class="sloka" id="118_sloka8"> <a href="118.htm#118_sloka8">8 </a> <br>tāṃ tathā śobhitāṃ mālyair vāsobhiś ca mahādhanaiḥ<br>amātyā jñātayaś caiva suhṛdaś copatasthire</div>
<div class="sloka" id="118_sloka9"> <a href="118.htm#118_sloka9">9 </a> <br>nṛsiṃhaṃ narayuktena paramālaṃkṛtena tam<br>avahan yānamukhyena saha mādryā susaṃvṛtam</div>
<div class="sloka" id="118_sloka10"> <a href="118.htm#118_sloka10">10 </a> <br>pāṇḍureṇātapatreṇa cāmaravyajanena ca<br>sarvavāditra nādaiś ca samalaṃcakrire tataḥ</div>
<div class="sloka" id="118_sloka11"> <a href="118.htm#118_sloka11">11 </a> <br>ratnāni cāpy upādāya bahūni śataśo narāḥ<br>pradaduḥ kāṅkṣamāṇebhyaḥ pāṇḍos tatraurdhvadekikam</div>
<div class="sloka" id="118_sloka12"> <a href="118.htm#118_sloka12">12 </a> <br>atha chatrāṇi śubhrāṇi pāṇḍurāṇi bṛhanti ca<br>ājahruḥ kauravasyārthe vāsāṃsi rucirāṇi ca</div>
<div class="sloka" id="118_sloka13"> <a href="118.htm#118_sloka13">13 </a> <br>jāyakaiḥ śuklavāsobhir hūyamānā hutāśanāḥ<br>agacchann agratas tasya dīpyamānāḥ svalaṃkṛtāḥ</div>
<div class="sloka" id="118_sloka14"> <a href="118.htm#118_sloka14">14 </a> <br>brāhmaṇāḥ kṣatriyā vaiśyāḥ śūdrāś caiva sahasraśaḥ<br>rudantaḥ śokasaṃtaptā anujagmur narādhipam</div>
<div class="sloka" id="118_sloka15"> <a href="118.htm#118_sloka15">15 </a> <br>ayam asmān apāhāya duḥkhe cādhāya śāśvate<br>kṛtvānāthān paro nāthaḥ kva yāsyati narādhipaḥ</div>
<div class="sloka" id="118_sloka16"> <a href="118.htm#118_sloka16">16 </a> <br>krośantaḥ pāṇḍavāḥ sarve bhīṣmo vidura eva ca<br>ramaṇīye vanoddeśe gaṅgātīre same śubhe</div>
<div class="sloka" id="118_sloka17"> <a href="118.htm#118_sloka17">17 </a> <br>nyāsayām āsur atha tāṃ śibikāṃ satyavādinaḥ<br>sabhāryasya nṛsiṃhasya pāṇḍor akliṣṭakarmaṇaḥ</div>
<div class="sloka" id="118_sloka18"> <a href="118.htm#118_sloka18">18 </a> <br>tatas tasya śarīraṃ tat sarvagandhaniṣevitam<br>śuci kālīyakādigdhaṃ mukhyasnānādhivāsitam<br>paryaṣiñcaj jalenāśu śātakumbhamayair ghaṭaiḥ</div>
<div class="sloka" id="118_sloka19"> <a href="118.htm#118_sloka19">19 </a> <br>candanena ca mukhyena śuklena samalepayan<br>kālāguruvimiśreṇa tathā tuṅgarasena ca</div>
<div class="sloka" id="118_sloka20"> <a href="118.htm#118_sloka20">20 </a> <br>athainaṃ deśajaiḥ śuklair vāsobhiḥ samayojayan<br>ācchannaḥ sa tu vāsobhir jīvann iva nararṣabhaḥ<br>śuśubhe puruṣavyāghro mahārhaśayanocitaḥ</div>
<div class="sloka" id="118_sloka21"> <a href="118.htm#118_sloka21">21 </a> <br>yājakair abhyanujñātaṃ pretakarmaṇi niṣṭhitaiḥ<br>ghṛtāvasiktaṃ rājānaṃ saha mādryā svalaṃkṛtam</div>
<div class="sloka" id="118_sloka22"> <a href="118.htm#118_sloka22">22 </a> <br>tuṅgapadmakamiśreṇa candanena sugandhinā<br>anyaiś ca vividhair gandhair analpaiḥ samadāhayan</div>
<div class="sloka" id="118_sloka23"> <a href="118.htm#118_sloka23">23 </a> <br>tatas tayoḥ śarīre te dṛṣṭvā mohavaśaṃ gatā<br>hāhā putreti kausalyā papāta sahasā bhuvi</div>
<div class="sloka" id="118_sloka24"> <a href="118.htm#118_sloka24">24 </a> <br>tāṃ prekṣya patitām ārtāṃ paurajānapado janaḥ<br>ruroda sasvanaṃ sarvo rājabhaktyā kṛpānvitaḥ</div>
<div class="sloka" id="118_sloka25"> <a href="118.htm#118_sloka25">25 </a> <br>klāntānīvārtanādena sarvāṇi ca vicukruśuḥ<br>mānuṣaiḥ saha bhūtāni tiryagyonigatāny api</div>
<div class="sloka" id="118_sloka26"> <a href="118.htm#118_sloka26">26 </a> <br>tathā bhīṣmaḥ śāṃtanavo viduraś ca mahāmatiḥ<br>sarvaśaḥ kauravāś caiva prāṇadan bhṛśaduḥkhitāḥ</div>
<div class="sloka" id="118_sloka27"> <a href="118.htm#118_sloka27">27 </a> <br>tato bhīṣmo 'tha viduro rājā ca saha bandhubhiḥ<br>udakaṃ cakrire tasya sarvāś ca kuru yoṣitaḥ</div>
<div class="sloka" id="118_sloka28"> <a href="118.htm#118_sloka28">28 </a> <br>kṛtodakāṃs tān ādāya pāṇḍavāñ śokakarśitān<br>sarvāḥ prakṛtayo rājañ śocantyaḥ paryavārayan</div>
<div class="sloka" id="118_sloka29"> <a href="118.htm#118_sloka29">29 </a> <br>yathaiva pāṇḍavā bhūmau suṣupuḥ saha bāndhavaiḥ<br>tathaiva nāgarā rājañ śiśyire brāhmaṇādayaḥ</div></body></html>