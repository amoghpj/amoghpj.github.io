<html><body><div class="sloka" id="118_sloka1"> <a href="118.htm#118_sloka1">1 </a> <br>[dh]<br>pāṇḍor vidura sarvāṇi pretakāryāṇi kāraya<br>rājavad rājasiṃhasya mādryāś caiva viśeṣataḥ<br>[ध्] <br>पाण्डोर् विदुर सर्वाणि प्रेतकार्याणि कारय <br>राजवद् राजसिंहस्य माद्र्याश् चैव विशेषतः </div>
<div class="sloka" id="118_sloka2"> <a href="118.htm#118_sloka2">2 </a> <br>paśūn vāsāṃsi ratnāni dhanāni vividhāni ca<br>pāṇḍoḥ prayaccha mādryāś ca yebhyo yāvac ca vāñchitam<br>पशून् वासांसि रत्नानि धनानि विविधानि च <br>पाण्डोः प्रयच्छ माद्र्याश् च येभ्यो यावच् च वाञ्छितम् </div>
<div class="sloka" id="118_sloka3"> <a href="118.htm#118_sloka3">3 </a> <br>yathā ca kuntī satkāraṃ kuryān mādhryās tathā kuru<br>yathā na vāyur nādityaḥ paśyetāṃ tāṃ susaṃvṛtām<br>यथा च कुन्ती सत्कारं कुर्यान् माध्र्यास् तथा कुरु <br>यथा न वायुर् नादित्यः पश्येतां तां सुसंवृताम् </div>
<div class="sloka" id="118_sloka4"> <a href="118.htm#118_sloka4">4 </a> <br>na śocyaḥ pāṇḍur anaghaḥ praśasyaḥ sa narādhipaḥ<br>yasya pañca sutā vīrā jātāḥ surasutopamāḥ<br>न शोच्यः पाण्डुर् अनघः प्रशस्यः स नराधिपः <br>यस्य पञ्च सुता वीरा जाताः सुरसुतोपमाः </div>
<div class="sloka" id="118_sloka5"> <a href="118.htm#118_sloka5">5 </a> <br>[v]<br>viduras taṃ tathety uktvā bhīṣmeṇa saha bhārata<br>pāṇḍuṃ saṃskārayām āsa deśe paramasaṃvṛte<br>[व्] <br>विदुरस् तं तथेत्य् उक्त्वा भीष्मेण सह भारत <br>पाण्डुं संस्कारयाम् आस देशे परमसंवृते </div>
<div class="sloka" id="118_sloka6"> <a href="118.htm#118_sloka6">6 </a> <br>tatas tu nagarāt tūrṇam ājyahomapuraskṛtāḥ<br>nirhṛtāḥ pāvakā dīptāḥ pāṇḍo rājapurohitaiḥ<br>ततस् तु नगरात् तूर्णम् आज्यहोमपुरस्कृताः <br>निर्हृताः पावका दीप्ताः पाण्डो राजपुरोहितैः </div>
<div class="sloka" id="118_sloka7"> <a href="118.htm#118_sloka7">7 </a> <br>athainam ārtavair gandhair mālyaiś ca vividhair varaiḥ<br>śibikāṃ samalaṃcakrur vāsasācchādya sarvaśaḥ<br>अथैनम् आर्तवैर् गन्धैर् माल्यैश् च विविधैर् वरैः <br>शिबिकां समलंचक्रुर् वाससाच्छाद्य सर्वशः </div>
<div class="sloka" id="118_sloka8"> <a href="118.htm#118_sloka8">8 </a> <br>tāṃ tathā śobhitāṃ mālyair vāsobhiś ca mahādhanaiḥ<br>amātyā jñātayaś caiva suhṛdaś copatasthire<br>तां तथा शोभितां माल्यैर् वासोभिश् च महाधनैः <br>अमात्या ज्ञातयश् चैव सुहृदश् चोपतस्थिरे </div>
<div class="sloka" id="118_sloka9"> <a href="118.htm#118_sloka9">9 </a> <br>nṛsiṃhaṃ narayuktena paramālaṃkṛtena tam<br>avahan yānamukhyena saha mādryā susaṃvṛtam<br>नृसिंहं नरयुक्तेन परमालंकृतेन तम् <br>अवहन् यानमुख्येन सह माद्र्या सुसंवृतम् </div>
<div class="sloka" id="118_sloka10"> <a href="118.htm#118_sloka10">10 </a> <br>pāṇḍureṇātapatreṇa cāmaravyajanena ca<br>sarvavāditra nādaiś ca samalaṃcakrire tataḥ<br>पाण्डुरेणातपत्रेण चामरव्यजनेन च <br>सर्ववादित्र नादैश् च समलंचक्रिरे ततः </div>
<div class="sloka" id="118_sloka11"> <a href="118.htm#118_sloka11">11 </a> <br>ratnāni cāpy upādāya bahūni śataśo narāḥ<br>pradaduḥ kāṅkṣamāṇebhyaḥ pāṇḍos tatraurdhvadekikam<br>रत्नानि चाप्य् उपादाय बहूनि शतशो नराः <br>प्रददुः काङ्क्षमाणेभ्यः पाण्डोस् तत्रुर्ध्वदेकिकम् </div>
<div class="sloka" id="118_sloka12"> <a href="118.htm#118_sloka12">12 </a> <br>atha chatrāṇi śubhrāṇi pāṇḍurāṇi bṛhanti ca<br>ājahruḥ kauravasyārthe vāsāṃsi rucirāṇi ca<br>अथ छत्राणि शुभ्राणि पाण्डुराणि बृहन्ति च <br>आजह्रुः कुरवस्यार्थे वासांसि रुचिराणि च </div>
<div class="sloka" id="118_sloka13"> <a href="118.htm#118_sloka13">13 </a> <br>jāyakaiḥ śuklavāsobhir hūyamānā hutāśanāḥ<br>agacchann agratas tasya dīpyamānāḥ svalaṃkṛtāḥ<br>जायकैः शुक्लवासोभिर् हूयमाना हुताशनाः <br>अगच्छन्न् अग्रतस् तस्य दीप्यमानाः स्वलंकृताः </div>
<div class="sloka" id="118_sloka14"> <a href="118.htm#118_sloka14">14 </a> <br>brāhmaṇāḥ kṣatriyā vaiśyāḥ śūdrāś caiva sahasraśaḥ<br>rudantaḥ śokasaṃtaptā anujagmur narādhipam<br>ब्राह्मणाः क्षत्रिया वैश्याः शूद्राश् चैव सहस्रशः <br>रुदन्तः शोकसंतप्ता अनुजग्मुर् नराधिपम् </div>
<div class="sloka" id="118_sloka15"> <a href="118.htm#118_sloka15">15 </a> <br>ayam asmān apāhāya duḥkhe cādhāya śāśvate<br>kṛtvānāthān paro nāthaḥ kva yāsyati narādhipaḥ<br>अयम् अस्मान् अपाहाय दुःखे चाधाय शाश्वते <br>कृत्वानाथान् परो नाथः क्व यास्यति नराधिपः </div>
<div class="sloka" id="118_sloka16"> <a href="118.htm#118_sloka16">16 </a> <br>krośantaḥ pāṇḍavāḥ sarve bhīṣmo vidura eva ca<br>ramaṇīye vanoddeśe gaṅgātīre same śubhe<br>क्रोशन्तः पाण्डवाः सर्वे भीष्मो विदुर एव च <br>रमणीये वनोद्देशे गङ्गातीरे समे शुभे </div>
<div class="sloka" id="118_sloka17"> <a href="118.htm#118_sloka17">17 </a> <br>nyāsayām āsur atha tāṃ śibikāṃ satyavādinaḥ<br>sabhāryasya nṛsiṃhasya pāṇḍor akliṣṭakarmaṇaḥ<br>न्यासयाम् आसुर् अथ तां शिबिकां सत्यवादिनः <br>सभार्यस्य नृसिंहस्य पाण्डोर् अक्लिष्टकर्मणः </div>
<div class="sloka" id="118_sloka18"> <a href="118.htm#118_sloka18">18 </a> <br>tatas tasya śarīraṃ tat sarvagandhaniṣevitam<br>śuci kālīyakādigdhaṃ mukhyasnānādhivāsitam<br>paryaṣiñcaj jalenāśu śātakumbhamayair ghaṭaiḥ<br>ततस् तस्य शरीरं तत् सर्वगन्धनिषेवितम् <br>शुचि कालीयकादिग्धं मुख्यस्नानाधिवासितम् <br>पर्यषिञ्चज् जलेनाशु शातकुम्भमयैर् घटैः </div>
<div class="sloka" id="118_sloka19"> <a href="118.htm#118_sloka19">19 </a> <br>candanena ca mukhyena śuklena samalepayan<br>kālāguruvimiśreṇa tathā tuṅgarasena ca<br>चन्दनेन च मुख्येन शुक्लेन समलेपयन् <br>कालागुरुविमिश्रेण तथा तुङ्गरसेन च </div>
<div class="sloka" id="118_sloka20"> <a href="118.htm#118_sloka20">20 </a> <br>athainaṃ deśajaiḥ śuklair vāsobhiḥ samayojayan<br>ācchannaḥ sa tu vāsobhir jīvann iva nararṣabhaḥ<br>śuśubhe puruṣavyāghro mahārhaśayanocitaḥ<br>अथैनं देशजैः शुक्लैर् वासोभिः समयोजयन् <br>आच्छन्नः स तु वासोभिर् जीवन्न् इव नरर्षभः <br>शुशुभे पुरुषव्याघ्रो महार्हशयनोचितः </div>
<div class="sloka" id="118_sloka21"> <a href="118.htm#118_sloka21">21 </a> <br>yājakair abhyanujñātaṃ pretakarmaṇi niṣṭhitaiḥ<br>ghṛtāvasiktaṃ rājānaṃ saha mādryā svalaṃkṛtam<br>याजकैर् अभ्यनुज्ञातं प्रेतकर्मणि निष्ठितैः <br>घृतावसिक्तं राजानं सह माद्र्या स्वलंकृतम् </div>
<div class="sloka" id="118_sloka22"> <a href="118.htm#118_sloka22">22 </a> <br>tuṅgapadmakamiśreṇa candanena sugandhinā<br>anyaiś ca vividhair gandhair analpaiḥ samadāhayan<br>तुङ्गपद्मकमिश्रेण चन्दनेन सुगन्धिना <br>अन्यैश् च विविधैर् गन्धैर् अनल्पैः समदाहयन् </div>
<div class="sloka" id="118_sloka23"> <a href="118.htm#118_sloka23">23 </a> <br>tatas tayoḥ śarīre te dṛṣṭvā mohavaśaṃ gatā<br>hāhā putreti kausalyā papāta sahasā bhuvi<br>ततस् तयोः शरीरे ते दृष्ट्वा मोहवशं गता <br>हाहा पुत्रेति कुसल्या पपात सहसा भुवि </div>
<div class="sloka" id="118_sloka24"> <a href="118.htm#118_sloka24">24 </a> <br>tāṃ prekṣya patitām ārtāṃ paurajānapado janaḥ<br>ruroda sasvanaṃ sarvo rājabhaktyā kṛpānvitaḥ<br>तां प्रेक्ष्य पतिताम् आर्तां पुरजानपदो जनः <br>रुरोद सस्वनं सर्वो राजभक्त्या कृपान्वितः </div>
<div class="sloka" id="118_sloka25"> <a href="118.htm#118_sloka25">25 </a> <br>klāntānīvārtanādena sarvāṇi ca vicukruśuḥ<br>mānuṣaiḥ saha bhūtāni tiryagyonigatāny api<br>क्लान्तानीवार्तनादेन सर्वाणि च विचुक्रुशुः <br>मानुषैः सह भूतानि तिर्यग्योनिगतान्य् अपि </div>
<div class="sloka" id="118_sloka26"> <a href="118.htm#118_sloka26">26 </a> <br>tathā bhīṣmaḥ śāṃtanavo viduraś ca mahāmatiḥ<br>sarvaśaḥ kauravāś caiva prāṇadan bhṛśaduḥkhitāḥ<br>तथा भीष्मः शांतनवो विदुरश् च महामतिः <br>सर्वशः कुरवाश् चैव प्राणदन् भृशदुःखिताः </div>
<div class="sloka" id="118_sloka27"> <a href="118.htm#118_sloka27">27 </a> <br>tato bhīṣmo 'tha viduro rājā ca saha bandhubhiḥ<br>udakaṃ cakrire tasya sarvāś ca kuru yoṣitaḥ<br>ततो भीष्मो 'थ विदुरो राजा च सह बन्धुभिः <br>उदकं चक्रिरे तस्य सर्वाश् च कुरु योषितः </div>
<div class="sloka" id="118_sloka28"> <a href="118.htm#118_sloka28">28 </a> <br>kṛtodakāṃs tān ādāya pāṇḍavāñ śokakarśitān<br>sarvāḥ prakṛtayo rājañ śocantyaḥ paryavārayan<br>कृतोदकांस् तान् आदाय पाण्डवाञ् शोककर्शितान् <br>सर्वाः प्रकृतयो राजञ् शोचन्त्यः पर्यवारयन् </div>
<div class="sloka" id="118_sloka29"> <a href="118.htm#118_sloka29">29 </a> <br>yathaiva pāṇḍavā bhūmau suṣupuḥ saha bāndhavaiḥ<br>tathaiva nāgarā rājañ śiśyire brāhmaṇādayaḥ<br>यथैव पाण्डवा भूमु सुषुपुः सह बान्धवैः <br>तथैव नागरा राजञ् शिश्यिरे ब्राह्मणादयः </div></body></html>