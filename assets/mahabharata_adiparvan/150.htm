<html><body><div class="sloka" id="150_sloka1"> <a href="150.htm#150_sloka1">1 </a> <br>[vai]<br>kariṣya iti bhīmena pratijñāte tu bhārata<br>ājagmus te tataḥ sarve bhaikṣam ādāya pāṇḍavāḥ</div>
<div class="sloka" id="150_sloka2"> <a href="150.htm#150_sloka2">2 </a> <br>ākāreṇaiva taṃ jñātvā pāṇḍuputro yudhiṣṭhiraḥ<br>rahaḥ samupaviśyaikas tataḥ papraccha mātaram</div>
<div class="sloka" id="150_sloka3"> <a href="150.htm#150_sloka3">3 </a> <br>kiṃ cikīrṣaty ayaṃ karma bhīmo bhīmaparākramaḥ<br>bhavaty anumate kac cid ayaṃ kartum ihecchati</div>
<div class="sloka" id="150_sloka4"> <a href="150.htm#150_sloka4">4 </a> <br>[ku]<br>mamaiva vacanād eṣa kariṣyati paraṃtapaḥ<br>brāhmaṇārthe mahat kṛtyaṃ moṣkāya nagarasya ca</div>
<div class="sloka" id="150_sloka5"> <a href="150.htm#150_sloka5">5 </a> <br>[y]<br>kim idaṃ sāhasaṃ tīkṣṇaṃ bhavatyā duṣkṛtaṃ kṛtam<br>parityāgaṃ hi putrasya na praśaṃsanti sādhavaḥ</div>
<div class="sloka" id="150_sloka6"> <a href="150.htm#150_sloka6">6 </a> <br>kathaṃ parasutasyārthe svasutaṃ tyaktum icchasi<br>lokavṛtti viruddhaṃ vai putra tyāgāt kṛtaṃ tvayā</div>
<div class="sloka" id="150_sloka7"> <a href="150.htm#150_sloka7">7 </a> <br>yasya bāhū samāśritya sukhaṃ sarve svapāmahe<br>rājyaṃ cāpahṛtaṃ kṣudrair ājihīrṣāmahe punaḥ</div>
<div class="sloka" id="150_sloka8"> <a href="150.htm#150_sloka8">8 </a> <br>yasya duryodhano vīryaṃ cintayann amitaujasaḥ<br>na śete vasatīḥ sarvā duḥkhāc chakuninā saha</div>
<div class="sloka" id="150_sloka9"> <a href="150.htm#150_sloka9">9 </a> <br>yasya vīrasya vīryeṇa muktā jatu gṛhād vayam<br>anyebhyaś caiva pāpebhyo nihataś ca purocanaḥ</div>
<div class="sloka" id="150_sloka10"> <a href="150.htm#150_sloka10">10 </a> <br>yasya vīryaṃ samāśritya vasu pūrṇāṃ vasuṃdharām<br>imāṃ manyāmahe prāptāṃ nihatya dhṛtarāṣṭrajān</div>
<div class="sloka" id="150_sloka11"> <a href="150.htm#150_sloka11">11 </a> <br>tasya vyavasitas tyāgo buddhim āsthāya kāṃ tvayā<br>kac cin na duḥkhair buddhis te viplutā gatacetasaḥ</div>
<div class="sloka" id="150_sloka12"> <a href="150.htm#150_sloka12">12 </a> <br>[ku]<br>yudhiṣṭhira na saṃtāpaḥ kāryaḥ prati vṛkodaram<br>na cāyaṃ buddhidaurbalyād vyavasāyaḥ kṛto mayā</div>
<div class="sloka" id="150_sloka13"> <a href="150.htm#150_sloka13">13 </a> <br>iha viprasya bhavane vayaṃ putra sukhoṣitāḥ<br>tasya pratikriyā tāta mayeyaṃ prasamīkṣitā<br>etāvān eva puruṣaḥ kṛtaṃ yasmin na naśyati</div>
<div class="sloka" id="150_sloka14"> <a href="150.htm#150_sloka14">14 </a> <br>dṛṣṭvā bhīṣmasya vikrāntaṃ tadā jatu gṛhe mahat<br>hiḍimbasya vadhāc caiva viśvāso me vṛkodare</div>
<div class="sloka" id="150_sloka15"> <a href="150.htm#150_sloka15">15 </a> <br>bāhvor balaṃ hi bhīmasya nāgāyuta samaṃ mahat<br>yena yūyaṃ gajaprakhyā nirvyūḍhā vāraṇāvatāt</div>
<div class="sloka" id="150_sloka16"> <a href="150.htm#150_sloka16">16 </a> <br>vṛkodara balo nānyo na bhūto na bhaviṣyati<br>yo 'bhyudīyād yudhi śreṣṭham api vajradharaṃ svayam</div>
<div class="sloka" id="150_sloka17"> <a href="150.htm#150_sloka17">17 </a> <br>jātamātraḥ purā caiṣa mamāṅkāt patito girau<br>śarīragauravāt tasya śilā gātrair vicūrṇitā</div>
<div class="sloka" id="150_sloka18"> <a href="150.htm#150_sloka18">18 </a> <br>tad ahaṃ prajñayā smṛtvā balaṃ bhīmasya pāṇḍava<br>pratīkāraṃ ca viprasya tataḥ kṛtavatī matim</div>
<div class="sloka" id="150_sloka19"> <a href="150.htm#150_sloka19">19 </a> <br>nedaṃ lobhān na cājñānān na ca mohād viniścitam<br>buddhipūrvaṃ tu dharmasya vyavasāyaḥ kṛto mayā</div>
<div class="sloka" id="150_sloka20"> <a href="150.htm#150_sloka20">20 </a> <br>arthau dvāv api niṣpannau yudhiṣṭhira bhaviṣyataḥ<br>pratīkāraś ca vāsasya dharmaś ca carito mahān</div>
<div class="sloka" id="150_sloka21"> <a href="150.htm#150_sloka21">21 </a> <br>yo brāhmaṇasya sāhāyyaṃ kuryād artheṣu karhi cit<br>kṣatriyaḥ sa śubhāṁl lokān prāpnuyād iti me śrutam</div>
<div class="sloka" id="150_sloka22"> <a href="150.htm#150_sloka22">22 </a> <br>kṣatriyaḥ kṣatriyasyaiva kurvāṇo vadhamokṣaṇam<br>vipulāṃ kīrtim āpnoti loke 'smiṃś ca paratra ca</div>
<div class="sloka" id="150_sloka23"> <a href="150.htm#150_sloka23">23 </a> <br>vaiśyasyaiva tu sāhāyyaṃ kurvāṇaḥ kṣatriyo yudhi<br>sa sarveṣv api lokeṣu prajā rañjayate dhruvam</div>
<div class="sloka" id="150_sloka24"> <a href="150.htm#150_sloka24">24 </a> <br>śūdraṃ tu mokṣayan rājā śaraṇārthinam āgatam<br>prāpnotīha kule janma sadravye rājasatkṛte</div>
<div class="sloka" id="150_sloka25"> <a href="150.htm#150_sloka25">25 </a> <br>evaṃ sa bhavagān vyāsaḥ purā kauravanandana<br>provāca sutarāṃ prājñas tasmād etac cikīrṣitam</div>
<div class="sloka" id="150_sloka26"> <a href="150.htm#150_sloka26">26 </a> <br>[y]<br>upapannam idaṃ mātas tvayā yad buddhipūrvakam<br>ārtasya brāhmaṇasyaivam anukrośād idaṃ kṛtam<br>dhruvam eṣyati bhīmo 'yaṃ nihatya puruṣādakam</div></body></html>