<html><body><div class="sloka" id="64_sloka1"> <a href="64.htm#64_sloka1">1 </a> <br>[vai]<br>tato mṛgasahasrāṇi hatvā vipulavāhanaḥ<br>rājā mṛgaprasaṅgena vanam anyad viveśa ha</div>
<div class="sloka" id="64_sloka2"> <a href="64.htm#64_sloka2">2 </a> <br>eka evottama balaḥ kṣutpipāsā samanvitaḥ<br>sa vanasyāntam āsādya mahad īriṇam āsadat</div>
<div class="sloka" id="64_sloka3"> <a href="64.htm#64_sloka3">3 </a> <br>tac cāpy atītya nṛpatir uttamāśramasaṃyutam<br>manaḥ prahlāda jananaṃ dṛṣṭikāntam atīva ca<br>śītamāruta saṃyuktaṃ jagāmānyan mahad vanam</div>
<div class="sloka" id="64_sloka4"> <a href="64.htm#64_sloka4">4 </a> <br>puṣpitaiḥ pādapaiḥ kīrṇam atīva sukhaśādvalam<br>vipulaṃ madhurārāvair nāditaṃ vihagais tathā</div>
<div class="sloka" id="64_sloka5"> <a href="64.htm#64_sloka5">5 </a> <br>pravṛddhaviṭapair vṛkṣaiḥ sukhac chāyaiḥ samāvṛtam<br>ṣaṭ padāghūrṇita lataṃ lakṣmyā paramayā yutam</div>
<div class="sloka" id="64_sloka6"> <a href="64.htm#64_sloka6">6 </a> <br>nāpuṣpaḥ pādapaḥ kaś cin nāphalo nāpi kaṇṭakī<br>ṣaṭ padair vāpy anākīrṇas tasmin vai kānane 'bhavat</div>
<div class="sloka" id="64_sloka7"> <a href="64.htm#64_sloka7">7 </a> <br>vihagair nāditaṃ puṣpair alaṃkṛtam atīva ca<br>sarvartukusumair vṛkṣair atīva sukhaśādvalam<br>manoramaṃ maheṣvāso viveśa vanam uttamam</div>
<div class="sloka" id="64_sloka8"> <a href="64.htm#64_sloka8">8 </a> <br>mārutāgalitās tatra drumāḥ kusumaśālinaḥ<br>puṣpavṛṣṭiṃ vicitrāṃ sma vyasṛjaṃs te punaḥ punaḥ</div>
<div class="sloka" id="64_sloka9"> <a href="64.htm#64_sloka9">9 </a> <br>divaspṛśo 'tha saṃghuṣṭāḥ pakṣibhir madhurasvaraiḥ<br>virejuḥ pādapās tatra vicitrakusumāmbarāḥ</div>
<div class="sloka" id="64_sloka10"> <a href="64.htm#64_sloka10">10 </a> <br>teṣāṃ tatra pravāleṣu puṣpabhārāvanāmiṣu<br>ruvanti rāvaṃ vihagāḥ ṣaṭ padaiḥ sahitā mṛdu</div>
<div class="sloka" id="64_sloka11"> <a href="64.htm#64_sloka11">11 </a> <br>tatra pradeśāṃś ca bahūn kusumotkara maṇḍitān<br>latāgṛhaparikṣiptān manasaḥ prītivardhanān<br>saṃpaśyan sa mahātejā babhūva muditas tadā</div>
<div class="sloka" id="64_sloka12"> <a href="64.htm#64_sloka12">12 </a> <br>parasparāśiṣṭa śākhaiḥ pādapaiḥ kusumācitaiḥ<br>aśobhata vanaṃ tat tair mahendradhvajasaṃnibhaiḥ</div>
<div class="sloka" id="64_sloka13"> <a href="64.htm#64_sloka13">13 </a> <br>sukhaśītaḥ sugandhī ca puṣpareṇu vaho 'nilaḥ<br>parikrāman vane vṛkṣān upaitīva riraṃsayā</div>
<div class="sloka" id="64_sloka14"> <a href="64.htm#64_sloka14">14 </a> <br>evaṃguṇasamāyuktaṃ dadarśa sa vanaṃ nṛpaḥ<br>nadī kacchodbhavaṃ kāntam ucchritadhvajasaṃnibham</div>
<div class="sloka" id="64_sloka15"> <a href="64.htm#64_sloka15">15 </a> <br>prekṣamāṇo vanaṃ tat tu suprahṛṣṭa vihaṃgamam<br>āśramapravaraṃ ramyaṃ dadarśa ca manoramam</div>
<div class="sloka" id="64_sloka16"> <a href="64.htm#64_sloka16">16 </a> <br>nānāvṛkṣasamākīrṇaṃ saṃprajvalita pāvakam<br>yatibhir vālakhilyaiś ca vṛtaṃ munigaṇānvitam</div>
<div class="sloka" id="64_sloka17"> <a href="64.htm#64_sloka17">17 </a> <br>agnyāgāraiś ca bahubhiḥ puṣpasaṃstara saṃstṛtam<br>mahākacchair bṛhadbhiś ca vibhrājitam atīva ca</div>
<div class="sloka" id="64_sloka18"> <a href="64.htm#64_sloka18">18 </a> <br>mālinīm abhito rājan nadīṃ puṇyāṃ sukhodakām<br>naikapakṣigaṇākīrṇāṃ tapovanamanoramām<br>tatra vyālamṛgān saumyān paśyan prītim avāpa saḥ</div>
<div class="sloka" id="64_sloka19"> <a href="64.htm#64_sloka19">19 </a> <br>taṃ cāpy atirathaḥ śrīmān āśramaṃ pratyapadyata<br>devalokapratīkāśaṃ sarvataḥ sumanoharam</div>
<div class="sloka" id="64_sloka20"> <a href="64.htm#64_sloka20">20 </a> <br>nadīm āśramasaṃśliṣṭāṃ puṇyatoyāṃ dadarśa saḥ<br>sarvaprāṇabhṛtāṃ tatra jananīm iva viṣṭhitām</div>
<div class="sloka" id="64_sloka21"> <a href="64.htm#64_sloka21">21 </a> <br>sacakravākapulināṃ puṣpaphena pravāhinīm<br>sakiṃnaragaṇāvāsāṃ vānararkṣa niṣevitām</div>
<div class="sloka" id="64_sloka22"> <a href="64.htm#64_sloka22">22 </a> <br>puṇyasvākhyāya saṃghuṣṭāṃ pulinair upaśobhitām<br>mattavāraṇaśārdūla bhujagendraniṣevitām</div>
<div class="sloka" id="64_sloka23"> <a href="64.htm#64_sloka23">23 </a> <br>nadīm āśramasaṃbaddhāṃ dṛṣṭvāśramapadaṃ tathā<br>cakārābhipraveśāya matiṃ sa nṛpatis tadā</div>
<div class="sloka" id="64_sloka24"> <a href="64.htm#64_sloka24">24 </a> <br>alaṃkṛtaṃ dvīpavatyā mālinyā ramyatīrayā<br>naranārāyaṇa sthānaṃ gaṅgayevopaśobhitam<br>mattabarhiṇa saṃghuṣṭaṃ praviveśa mahad vanam</div>
<div class="sloka" id="64_sloka25"> <a href="64.htm#64_sloka25">25 </a> <br>tat sa caitrarathaprakhyaṃ samupetya nareśvaraḥ<br>atīva guṇasaṃpannam anirdeśyaṃ ca varcasā<br>maharṣiṃ kāśyapaṃ draṣṭum atha kaṇvaṃ tapodhanam</div>
<div class="sloka" id="64_sloka26"> <a href="64.htm#64_sloka26">26 </a> <br>rathinīm aśvasaṃbādhāṃ padātigaṇasaṃkulām<br>avasthāpya vanadvāri senām idam uvāca saḥ</div>
<div class="sloka" id="64_sloka27"> <a href="64.htm#64_sloka27">27 </a> <br>muniṃ virajasaṃ draṣṭuṃ gamiṣyāmi tapodhanam<br>kāśyapaṃ sthīyatām atra yāvadāgamanaṃ mama</div>
<div class="sloka" id="64_sloka28"> <a href="64.htm#64_sloka28">28 </a> <br>tad vanaṃ nandanaprakhyam āsādya manujeśvaraḥ<br>kṣutpipāse jahau rājā harṣaṃ cāvāpa puṣkalam</div>
<div class="sloka" id="64_sloka29"> <a href="64.htm#64_sloka29">29 </a> <br>sāmātyo rājaliṅgāni so 'panīya narādhipaḥ<br>purohita sahāyaś ca jagāmāśramam uttamam<br>didṛkṣus tatra tam ṛṣiṃ tapo rāśim athāvyayam</div>
<div class="sloka" id="64_sloka30"> <a href="64.htm#64_sloka30">30 </a> <br>brahmalokapratīkāśam āśramaṃ so 'bhivīkṣya ca<br>ṣaṭpadodgīta saṃghuṣṭaṃ nānādvija gaṇāyutam</div>
<div class="sloka" id="64_sloka31"> <a href="64.htm#64_sloka31">31 </a> <br>ṛco bahvṛca mukhyaiś ca preryamāṇāḥ padakramaiḥ<br>śuśrāva manujavyāghro vitateṣv iha karmasu</div>
<div class="sloka" id="64_sloka32"> <a href="64.htm#64_sloka32">32 </a> <br>yajñavidyāṅgavidbhiś ca kramadbhiś ca kramān api<br>amitātmabhiḥ suniyataiḥ śuśubhe sa tadāśramaḥ</div>
<div class="sloka" id="64_sloka33"> <a href="64.htm#64_sloka33">33 </a> <br>atharvaveda pravarāḥ pūgayājñika saṃmatāḥ<br>saṃhitām īrayanti sma padakramayutāṃ tu te</div>
<div class="sloka" id="64_sloka34"> <a href="64.htm#64_sloka34">34 </a> <br>śabdasaṃskāra saṃyuktaṃ bruvadbhiś cāparair dvijaiḥ<br>nāditaḥ sa babhau śrīmān brahmaloka ivāśramaḥ</div>
<div class="sloka" id="64_sloka35"> <a href="64.htm#64_sloka35">35 </a> <br>yajñasaṃskāra vidbhiś ca kramaśikṣā viśāradaiḥ<br>nyāyatattvārtha vijñānasaṃpannair vedapāragaiḥ</div>
<div class="sloka" id="64_sloka36"> <a href="64.htm#64_sloka36">36 </a> <br>nānā vākyasamāhāra samavāya viśāradaiḥ<br>viśeṣakāryavidbhiś ca mokṣadharmaparāyaṇaiḥ</div>
<div class="sloka" id="64_sloka37"> <a href="64.htm#64_sloka37">37 </a> <br>sthāpanākṣepa siddhānta paramārthajñatāṃ gataiḥ<br>lokāyatika mukhyaiś ca samantād anunāditam</div>
<div class="sloka" id="64_sloka38"> <a href="64.htm#64_sloka38">38 </a> <br>tatra tatra ca viprendrān niyatān saṃśitavratā<br>japahomaparān siddhān dadarśa paravīra hā</div>
<div class="sloka" id="64_sloka39"> <a href="64.htm#64_sloka39">39 </a> <br>āsanāni vicitrāṇi puṣpavanti mahāpatiḥ<br>prayatnopahitāni sma dṛṣṭvā vismayam āgamat</div>
<div class="sloka" id="64_sloka40"> <a href="64.htm#64_sloka40">40 </a> <br>devatāyatanānāṃ ca pūjāṃ prekṣya kṛtāṃ dvijaḥ<br>brahmalokastham ātmānaṃ mene sa nṛpasattamaḥ</div>
<div class="sloka" id="64_sloka41"> <a href="64.htm#64_sloka41">41 </a> <br>sa kāśyapa tapo guptam āśramapravaraṃ śubham<br>nātṛpyat prekṣamāṇo vai tapodhanagaṇair yutam</div></body></html>