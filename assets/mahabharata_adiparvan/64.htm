<html><body><div class="sloka" id="64_sloka1"> <a href="64.htm#64_sloka1">1 </a> <br>[vai]<br>tato mṛgasahasrāṇi hatvā vipulavāhanaḥ<br>rājā mṛgaprasaṅgena vanam anyad viveśa ha<br>[वै] <br>ततो मृगसहस्राणि हत्वा विपुलवाहनः <br>राजा मृगप्रसङ्गेन वनम् अन्यद् विवेश ह </div>
<div class="sloka" id="64_sloka2"> <a href="64.htm#64_sloka2">2 </a> <br>eka evottama balaḥ kṣutpipāsā samanvitaḥ<br>sa vanasyāntam āsādya mahad īriṇam āsadat<br>एक एवोत्तम बलः क्षुत्पिपासा समन्वितः <br>स वनस्यान्तम् आसाद्य महद् ईरिणम् आसदत् </div>
<div class="sloka" id="64_sloka3"> <a href="64.htm#64_sloka3">3 </a> <br>tac cāpy atītya nṛpatir uttamāśramasaṃyutam<br>manaḥ prahlāda jananaṃ dṛṣṭikāntam atīva ca<br>śītamāruta saṃyuktaṃ jagāmānyan mahad vanam<br>तच् चाप्य् अतीत्य नृपतिर् उत्तमाश्रमसंयुतम् <br>मनः प्रह्लाद जननं दृष्टिकान्तम् अतीव च <br>शीतमारुत संयुक्तं जगामान्यन् महद् वनम् </div>
<div class="sloka" id="64_sloka4"> <a href="64.htm#64_sloka4">4 </a> <br>puṣpitaiḥ pādapaiḥ kīrṇam atīva sukhaśādvalam<br>vipulaṃ madhurārāvair nāditaṃ vihagais tathā<br>पुष्पितैः पादपैः कीर्णम् अतीव सुखशाद्वलम् <br>विपुलं मधुरारावैर् नादितं विहगैस् तथा </div>
<div class="sloka" id="64_sloka5"> <a href="64.htm#64_sloka5">5 </a> <br>pravṛddhaviṭapair vṛkṣaiḥ sukhac chāyaiḥ samāvṛtam<br>ṣaṭ padāghūrṇita lataṃ lakṣmyā paramayā yutam<br>प्रवृद्धविटपैर् वृक्षैः सुखच् छायैः समावृतम् <br>षट् पदाघूर्णित लतं लक्ष्म्या परमया युतम् </div>
<div class="sloka" id="64_sloka6"> <a href="64.htm#64_sloka6">6 </a> <br>nāpuṣpaḥ pādapaḥ kaś cin nāphalo nāpi kaṇṭakī<br>ṣaṭ padair vāpy anākīrṇas tasmin vai kānane 'bhavat<br>नापुष्पः पादपः कश् चिन् नाफलो नापि कण्टकी <br>षट् पदैर् वाप्य् अनाकीर्णस् तस्मिन् वै कानने 'भवत् </div>
<div class="sloka" id="64_sloka7"> <a href="64.htm#64_sloka7">7 </a> <br>vihagair nāditaṃ puṣpair alaṃkṛtam atīva ca<br>sarvartukusumair vṛkṣair atīva sukhaśādvalam<br>manoramaṃ maheṣvāso viveśa vanam uttamam<br>विहगैर् नादितं पुष्पैर् अलंकृतम् अतीव च <br>सर्वर्तुकुसुमैर् वृक्षैर् अतीव सुखशाद्वलम् <br>मनोरमं महेष्वासो विवेश वनम् उत्तमम् </div>
<div class="sloka" id="64_sloka8"> <a href="64.htm#64_sloka8">8 </a> <br>mārutāgalitās tatra drumāḥ kusumaśālinaḥ<br>puṣpavṛṣṭiṃ vicitrāṃ sma vyasṛjaṃs te punaḥ punaḥ<br>मारुतागलितास् तत्र द्रुमाः कुसुमशालिनः <br>पुष्पवृष्टिं विचित्रां स्म व्यसृजंस् ते पुनः पुनः </div>
<div class="sloka" id="64_sloka9"> <a href="64.htm#64_sloka9">9 </a> <br>divaspṛśo 'tha saṃghuṣṭāḥ pakṣibhir madhurasvaraiḥ<br>virejuḥ pādapās tatra vicitrakusumāmbarāḥ<br>दिवस्पृशो 'थ संघुष्टाः पक्षिभिर् मधुरस्वरैः <br>विरेजुः पादपास् तत्र विचित्रकुसुमाम्बराः </div>
<div class="sloka" id="64_sloka10"> <a href="64.htm#64_sloka10">10 </a> <br>teṣāṃ tatra pravāleṣu puṣpabhārāvanāmiṣu<br>ruvanti rāvaṃ vihagāḥ ṣaṭ padaiḥ sahitā mṛdu<br>तेषां तत्र प्रवालेषु पुष्पभारावनामिषु <br>रुवन्ति रावं विहगाः षट् पदैः सहिता मृदु </div>
<div class="sloka" id="64_sloka11"> <a href="64.htm#64_sloka11">11 </a> <br>tatra pradeśāṃś ca bahūn kusumotkara maṇḍitān<br>latāgṛhaparikṣiptān manasaḥ prītivardhanān<br>saṃpaśyan sa mahātejā babhūva muditas tadā<br>तत्र प्रदेशांश् च बहून् कुसुमोत्कर मण्डितान् <br>लतागृहपरिक्षिप्तान् मनसः प्रीतिवर्धनान् <br>संपश्यन् स महातेजा बभूव मुदितस् तदा </div>
<div class="sloka" id="64_sloka12"> <a href="64.htm#64_sloka12">12 </a> <br>parasparāśiṣṭa śākhaiḥ pādapaiḥ kusumācitaiḥ<br>aśobhata vanaṃ tat tair mahendradhvajasaṃnibhaiḥ<br>परस्पराशिष्ट शाखैः पादपैः कुसुमाचितैः <br>अशोभत वनं तत् तैर् महेन्द्रध्वजसंनिभैः </div>
<div class="sloka" id="64_sloka13"> <a href="64.htm#64_sloka13">13 </a> <br>sukhaśītaḥ sugandhī ca puṣpareṇu vaho 'nilaḥ<br>parikrāman vane vṛkṣān upaitīva riraṃsayā<br>सुखशीतः सुगन्धी च पुष्परेणु वहो 'निलः <br>परिक्रामन् वने वृक्षान् उपैतीव रिरंसया </div>
<div class="sloka" id="64_sloka14"> <a href="64.htm#64_sloka14">14 </a> <br>evaṃguṇasamāyuktaṃ dadarśa sa vanaṃ nṛpaḥ<br>nadī kacchodbhavaṃ kāntam ucchritadhvajasaṃnibham<br>एवंगुणसमायुक्तं ददर्श स वनं नृपः <br>नदी कच्छोद्भवं कान्तम् उच्छ्रितध्वजसंनिभम् </div>
<div class="sloka" id="64_sloka15"> <a href="64.htm#64_sloka15">15 </a> <br>prekṣamāṇo vanaṃ tat tu suprahṛṣṭa vihaṃgamam<br>āśramapravaraṃ ramyaṃ dadarśa ca manoramam<br>प्रेक्षमाणो वनं तत् तु सुप्रहृष्ट विहंगमम् <br>आश्रमप्रवरं रम्यं ददर्श च मनोरमम् </div>
<div class="sloka" id="64_sloka16"> <a href="64.htm#64_sloka16">16 </a> <br>nānāvṛkṣasamākīrṇaṃ saṃprajvalita pāvakam<br>yatibhir vālakhilyaiś ca vṛtaṃ munigaṇānvitam<br>नानावृक्षसमाकीर्णं संप्रज्वलित पावकम् <br>यतिभिर् वालखिल्यैश् च वृतं मुनिगणान्वितम् </div>
<div class="sloka" id="64_sloka17"> <a href="64.htm#64_sloka17">17 </a> <br>agnyāgāraiś ca bahubhiḥ puṣpasaṃstara saṃstṛtam<br>mahākacchair bṛhadbhiś ca vibhrājitam atīva ca<br>अग्न्यागारैश् च बहुभिः पुष्पसंस्तर संस्तृतम् <br>महाकच्छैर् बृहद्भिश् च विभ्राजितम् अतीव च </div>
<div class="sloka" id="64_sloka18"> <a href="64.htm#64_sloka18">18 </a> <br>mālinīm abhito rājan nadīṃ puṇyāṃ sukhodakām<br>naikapakṣigaṇākīrṇāṃ tapovanamanoramām<br>tatra vyālamṛgān saumyān paśyan prītim avāpa saḥ<br>मालिनीम् अभितो राजन् नदीं पुण्यां सुखोदकाम् <br>नैकपक्षिगणाकीर्णां तपोवनमनोरमाम् <br>तत्र व्यालमृगान् सुम्यान् पश्यन् प्रीतिम् अवाप सः </div>
<div class="sloka" id="64_sloka19"> <a href="64.htm#64_sloka19">19 </a> <br>taṃ cāpy atirathaḥ śrīmān āśramaṃ pratyapadyata<br>devalokapratīkāśaṃ sarvataḥ sumanoharam<br>तं चाप्य् अतिरथः श्रीमान् आश्रमं प्रत्यपद्यत <br>देवलोकप्रतीकाशं सर्वतः सुमनोहरम् </div>
<div class="sloka" id="64_sloka20"> <a href="64.htm#64_sloka20">20 </a> <br>nadīm āśramasaṃśliṣṭāṃ puṇyatoyāṃ dadarśa saḥ<br>sarvaprāṇabhṛtāṃ tatra jananīm iva viṣṭhitām<br>नदीम् आश्रमसंश्लिष्टां पुण्यतोयां ददर्श सः <br>सर्वप्राणभृतां तत्र जननीम् इव विष्ठिताम् </div>
<div class="sloka" id="64_sloka21"> <a href="64.htm#64_sloka21">21 </a> <br>sacakravākapulināṃ puṣpaphena pravāhinīm<br>sakiṃnaragaṇāvāsāṃ vānararkṣa niṣevitām<br>सचक्रवाकपुलिनां पुष्पफेन प्रवाहिनीम् <br>सकिंनरगणावासां वानरर्क्ष निषेविताम् </div>
<div class="sloka" id="64_sloka22"> <a href="64.htm#64_sloka22">22 </a> <br>puṇyasvākhyāya saṃghuṣṭāṃ pulinair upaśobhitām<br>mattavāraṇaśārdūla bhujagendraniṣevitām<br>पुण्यस्वाख्याय संघुष्टां पुलिनैर् उपशोभिताम् <br>मत्तवारणशार्दूल भुजगेन्द्रनिषेविताम् </div>
<div class="sloka" id="64_sloka23"> <a href="64.htm#64_sloka23">23 </a> <br>nadīm āśramasaṃbaddhāṃ dṛṣṭvāśramapadaṃ tathā<br>cakārābhipraveśāya matiṃ sa nṛpatis tadā<br>नदीम् आश्रमसंबद्धां दृष्ट्वाश्रमपदं तथा <br>चकाराभिप्रवेशाय मतिं स नृपतिस् तदा </div>
<div class="sloka" id="64_sloka24"> <a href="64.htm#64_sloka24">24 </a> <br>alaṃkṛtaṃ dvīpavatyā mālinyā ramyatīrayā<br>naranārāyaṇa sthānaṃ gaṅgayevopaśobhitam<br>mattabarhiṇa saṃghuṣṭaṃ praviveśa mahad vanam<br>अलंकृतं द्वीपवत्या मालिन्या रम्यतीरया <br>नरनारायण स्थानं गङ्गयेवोपशोभितम् <br>मत्तबर्हिण संघुष्टं प्रविवेश महद् वनम् </div>
<div class="sloka" id="64_sloka25"> <a href="64.htm#64_sloka25">25 </a> <br>tat sa caitrarathaprakhyaṃ samupetya nareśvaraḥ<br>atīva guṇasaṃpannam anirdeśyaṃ ca varcasā<br>maharṣiṃ kāśyapaṃ draṣṭum atha kaṇvaṃ tapodhanam<br>तत् स चैत्ररथप्रख्यं समुपेत्य नरेश्वरः <br>अतीव गुणसंपन्नम् अनिर्देश्यं च वर्चसा <br>महर्षिं काश्यपं द्रष्टुम् अथ कण्वं तपोधनम् </div>
<div class="sloka" id="64_sloka26"> <a href="64.htm#64_sloka26">26 </a> <br>rathinīm aśvasaṃbādhāṃ padātigaṇasaṃkulām<br>avasthāpya vanadvāri senām idam uvāca saḥ<br>रथिनीम् अश्वसंबाधां पदातिगणसंकुलाम् <br>अवस्थाप्य वनद्वारि सेनाम् इदम् उवाच सः </div>
<div class="sloka" id="64_sloka27"> <a href="64.htm#64_sloka27">27 </a> <br>muniṃ virajasaṃ draṣṭuṃ gamiṣyāmi tapodhanam<br>kāśyapaṃ sthīyatām atra yāvadāgamanaṃ mama<br>मुनिं विरजसं द्रष्टुं गमिष्यामि तपोधनम् <br>काश्यपं स्थीयताम् अत्र यावदागमनं मम </div>
<div class="sloka" id="64_sloka28"> <a href="64.htm#64_sloka28">28 </a> <br>tad vanaṃ nandanaprakhyam āsādya manujeśvaraḥ<br>kṣutpipāse jahau rājā harṣaṃ cāvāpa puṣkalam<br>तद् वनं नन्दनप्रख्यम् आसाद्य मनुजेश्वरः <br>क्षुत्पिपासे जहु राजा हर्षं चावाप पुष्कलम् </div>
<div class="sloka" id="64_sloka29"> <a href="64.htm#64_sloka29">29 </a> <br>sāmātyo rājaliṅgāni so 'panīya narādhipaḥ<br>purohita sahāyaś ca jagāmāśramam uttamam<br>didṛkṣus tatra tam ṛṣiṃ tapo rāśim athāvyayam<br>सामात्यो राजलिङ्गानि सो 'पनीय नराधिपः <br>पुरोहित सहायश् च जगामाश्रमम् उत्तमम् <br>दिदृक्षुस् तत्र तम् ऋषिं तपो राशिम् अथाव्ययम् </div>
<div class="sloka" id="64_sloka30"> <a href="64.htm#64_sloka30">30 </a> <br>brahmalokapratīkāśam āśramaṃ so 'bhivīkṣya ca<br>ṣaṭpadodgīta saṃghuṣṭaṃ nānādvija gaṇāyutam<br>ब्रह्मलोकप्रतीकाशम् आश्रमं सो 'भिवीक्ष्य च <br>षट्पदोद्गीत संघुष्टं नानाद्विज गणायुतम् </div>
<div class="sloka" id="64_sloka31"> <a href="64.htm#64_sloka31">31 </a> <br>ṛco bahvṛca mukhyaiś ca preryamāṇāḥ padakramaiḥ<br>śuśrāva manujavyāghro vitateṣv iha karmasu<br>ऋचो बह्वृच मुख्यैश् च प्रेर्यमाणाः पदक्रमैः <br>शुश्राव मनुजव्याघ्रो विततेष्व् इह कर्मसु </div>
<div class="sloka" id="64_sloka32"> <a href="64.htm#64_sloka32">32 </a> <br>yajñavidyāṅgavidbhiś ca kramadbhiś ca kramān api<br>amitātmabhiḥ suniyataiḥ śuśubhe sa tadāśramaḥ<br>यज्ञविद्याङ्गविद्भिश् च क्रमद्भिश् च क्रमान् अपि <br>अमितात्मभिः सुनियतैः शुशुभे स तदाश्रमः </div>
<div class="sloka" id="64_sloka33"> <a href="64.htm#64_sloka33">33 </a> <br>atharvaveda pravarāḥ pūgayājñika saṃmatāḥ<br>saṃhitām īrayanti sma padakramayutāṃ tu te<br>अथर्ववेद प्रवराः पूगयाज्ञिक संमताः <br>संहिताम् ईरयन्ति स्म पदक्रमयुतां तु ते </div>
<div class="sloka" id="64_sloka34"> <a href="64.htm#64_sloka34">34 </a> <br>śabdasaṃskāra saṃyuktaṃ bruvadbhiś cāparair dvijaiḥ<br>nāditaḥ sa babhau śrīmān brahmaloka ivāśramaḥ<br>शब्दसंस्कार संयुक्तं ब्रुवद्भिश् चापरैर् द्विजैः <br>नादितः स बभु श्रीमान् ब्रह्मलोक इवाश्रमः </div>
<div class="sloka" id="64_sloka35"> <a href="64.htm#64_sloka35">35 </a> <br>yajñasaṃskāra vidbhiś ca kramaśikṣā viśāradaiḥ<br>nyāyatattvārtha vijñānasaṃpannair vedapāragaiḥ<br>यज्ञसंस्कार विद्भिश् च क्रमशिक्षा विशारदैः <br>न्यायतत्त्वार्थ विज्ञानसंपन्नैर् वेदपारगैः </div>
<div class="sloka" id="64_sloka36"> <a href="64.htm#64_sloka36">36 </a> <br>nānā vākyasamāhāra samavāya viśāradaiḥ<br>viśeṣakāryavidbhiś ca mokṣadharmaparāyaṇaiḥ<br>नाना वाक्यसमाहार समवाय विशारदैः <br>विशेषकार्यविद्भिश् च मोक्षधर्मपरायणैः </div>
<div class="sloka" id="64_sloka37"> <a href="64.htm#64_sloka37">37 </a> <br>sthāpanākṣepa siddhānta paramārthajñatāṃ gataiḥ<br>lokāyatika mukhyaiś ca samantād anunāditam<br>स्थापनाक्षेप सिद्धान्त परमार्थज्ञतां गतैः <br>लोकायतिक मुख्यैश् च समन्ताद् अनुनादितम् </div>
<div class="sloka" id="64_sloka38"> <a href="64.htm#64_sloka38">38 </a> <br>tatra tatra ca viprendrān niyatān saṃśitavratā<br>japahomaparān siddhān dadarśa paravīra hā<br>तत्र तत्र च विप्रेन्द्रान् नियतान् संशितव्रता <br>जपहोमपरान् सिद्धान् ददर्श परवीर हा </div>
<div class="sloka" id="64_sloka39"> <a href="64.htm#64_sloka39">39 </a> <br>āsanāni vicitrāṇi puṣpavanti mahāpatiḥ<br>prayatnopahitāni sma dṛṣṭvā vismayam āgamat<br>आसनानि विचित्राणि पुष्पवन्ति महापतिः <br>प्रयत्नोपहितानि स्म दृष्ट्वा विस्मयम् आगमत् </div>
<div class="sloka" id="64_sloka40"> <a href="64.htm#64_sloka40">40 </a> <br>devatāyatanānāṃ ca pūjāṃ prekṣya kṛtāṃ dvijaḥ<br>brahmalokastham ātmānaṃ mene sa nṛpasattamaḥ<br>देवतायतनानां च पूजां प्रेक्ष्य कृतां द्विजः <br>ब्रह्मलोकस्थम् आत्मानं मेने स नृपसत्तमः </div>
<div class="sloka" id="64_sloka41"> <a href="64.htm#64_sloka41">41 </a> <br>sa kāśyapa tapo guptam āśramapravaraṃ śubham<br>nātṛpyat prekṣamāṇo vai tapodhanagaṇair yutam<br>स काश्यप तपो गुप्तम् आश्रमप्रवरं शुभम् <br>नातृप्यत् प्रेक्षमाणो वै तपोधनगणैर् युतम् </div></body></html>