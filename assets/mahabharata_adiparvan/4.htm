<html><body><div class="sloka" id="4_sloka1"> <a href="4.htm#4_sloka1">1 </a> <br>lomaharṣaṇa putra ugraśravāḥ sūtaḥ paurāṇiko naimiṣāraṇye śaunakasya kulapater dvādaśa vārṣike satre ṛṣīn abhyāgatān upatasthe</div>
<div class="sloka" id="4_sloka2"> <a href="4.htm#4_sloka2">2 </a> <br>paurāṇikaḥ purāṇe kṛtaśramaḥ sa tān kṛtāñjalir uvāca<br>kiṃ bhavantaḥ śrotum icchanti<br>kim ahaṃ bruvāṇīti</div>
<div class="sloka" id="4_sloka3"> <a href="4.htm#4_sloka3">3 </a> <br>tam ṛṣaya ūcuḥ<br>paramaṃ lomaharṣaṇe prakṣyāmas tvāṃ vakṣyasi ca naḥ śuśrūṣatāṃ kathā yogam<br>tad bhagavāṃs tu tāvac chaunako 'gniśaraṇam adhyāste</div>
<div class="sloka" id="4_sloka4"> <a href="4.htm#4_sloka4">4 </a> <br>yo 'sau divyāḥ kathā veda devatāsurasaṃkathāḥ<br>manuṣyoragagandharvakathā veda sa sarvaśaḥ</div>
<div class="sloka" id="4_sloka5"> <a href="4.htm#4_sloka5">5 </a> <br>sa cāpy asmin makhe saute vidvān kulapatir dvijaḥ<br>dakṣo dhṛtavrato dhīmāñ śāstre cāraṇyake guruḥ</div>
<div class="sloka" id="4_sloka6"> <a href="4.htm#4_sloka6">6 </a> <br>satyavādī śama paras tapasvī niyatavrataḥ<br>sarveṣām eva no mānyaḥ sa tāvat pratipālyatām</div>
<div class="sloka" id="4_sloka7"> <a href="4.htm#4_sloka7">7 </a> <br>tasminn adhyāsati gurāv āsanaṃ paramārcitam<br>tato vakṣyasi yat tvāṃ sa prakṣyati dvijasattamaḥ</div>
<div class="sloka" id="4_sloka8"> <a href="4.htm#4_sloka8">8 </a> <br>[sūta]<br>evam astu gurau tasminn upaviṣṭe mahātmani<br>tena pṛṣṭaḥ kathāḥ puṇyā vakṣyāmi vividhāśrayāḥ</div>
<div class="sloka" id="4_sloka9"> <a href="4.htm#4_sloka9">9 </a> <br>so 'tha viprarṣabhaḥ kāryaṃ kṛtvā sarvaṃ yathākramam<br>devān vāgbhiḥ pitṝn adbhis tarpayitvājagāma ha</div>
<div class="sloka" id="4_sloka10"> <a href="4.htm#4_sloka10">10 </a> <br>yatra brahmarṣayaḥ siddhās ta āsīnā yatavratāḥ<br>yajñāyatanam āśritya sūtaputra puraḥsarāḥ</div></body></html>