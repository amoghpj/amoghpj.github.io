<html><body><div class="sloka" id="50_sloka1"> <a href="50.htm#50_sloka1">1 </a> <br>[ā]<br>somasya yajño varuṇasya yajñaḥ; prajāpater yajña āsīt prayāge<br>tathā yajño 'yaṃ tava bhāratāgrya; pārikṣita svasti no 'stu priyebhyaḥ</div>
<div class="sloka" id="50_sloka2"> <a href="50.htm#50_sloka2">2 </a> <br>śakrasya yajñaḥ śatasaṃkhya uktas; tathāparas tulyasaṃkhyaḥ śataṃ vai<br>tathā yajño 'yaṃ tava bhāratāgrya; pārikṣita svasti no 'stu priyebhyaḥ</div>
<div class="sloka" id="50_sloka3"> <a href="50.htm#50_sloka3">3 </a> <br>yamasya yajño hari medhasaś ca; yathā yajño ranti devasya rājñaḥ<br>tathā yajño 'yaṃ tava bhāratāgrya; pārikṣita svasti no 'stu priyebhyaḥ</div>
<div class="sloka" id="50_sloka4"> <a href="50.htm#50_sloka4">4 </a> <br>gayasya yajñaḥ śaśabindoś ca rājño; yajñas tathā vaiśravaṇasya rājñaḥ<br>tathā yajño 'yaṃ tava bhāratāgrya; pārikṣita svasti no 'stu priyebhyaḥ</div>
<div class="sloka" id="50_sloka5"> <a href="50.htm#50_sloka5">5 </a> <br>nṛgasya yajñas tv ajamīḍhasya cāsīd; yathā yajño dāśaratheś ca rājñaḥ<br>tathā yajño 'yaṃ tava bhāratāgrya; pārikṣita svasti no 'stu priyebhyaḥ</div>
<div class="sloka" id="50_sloka6"> <a href="50.htm#50_sloka6">6 </a> <br>yajñaḥ śruto no divi deva sūnor; yudhiṣṭhirasyājamīḍhasya rājñaḥ<br>tathā yajño 'yaṃ tava bhāratāgrya; pārikṣita svasti no 'stu priyebhyaḥ</div>
<div class="sloka" id="50_sloka7"> <a href="50.htm#50_sloka7">7 </a> <br>kṛṣṇasya yajñaḥ satyavatyāḥ sutasya; svayaṃ ca karma pracakāra yatra<br>tathā yajño 'yaṃ tava bhāratāgrya; pārikṣita svasti no 'stu priyebhyaḥ</div>
<div class="sloka" id="50_sloka8"> <a href="50.htm#50_sloka8">8 </a> <br>ime hi te sūryahutāśavarcasaḥ; samāsate vṛtrahaṇaḥ kratuṃ yathā<br>naiṣāṃ jñānaṃ vidyate jñātum adya; dattaṃ yebhyo na praṇaśyet kathaṃ cit</div>
<div class="sloka" id="50_sloka9"> <a href="50.htm#50_sloka9">9 </a> <br>ṛtvik samo nāsti lokeṣu caiva; dvaipāyaneneti viniścitaṃ me<br>etasya śiṣyā hi kṣitiṃ caranti; sarvarvijaḥ karmasu sveṣu dakṣāḥ</div>
<div class="sloka" id="50_sloka10"> <a href="50.htm#50_sloka10">10 </a> <br>vibhāvasuś citrabhānur mahātmā; hiraṇyaretā viśvabhuk kṛṣṇa vartmā<br>pradakṣiṇāvartaśikhaḥ pradīpto; havyaṃ tavedaṃ hutabhug vaṣṭi devaḥ</div>
<div class="sloka" id="50_sloka11"> <a href="50.htm#50_sloka11">11 </a> <br>neha tvadanyo vidyate jīvaloke; samo nṛpaḥ pālayitā prajānām<br>dhṛtyā ca te prītamanāḥ sadāhaṃ; tvaṃ vā rājā dharmarājo yamo vā</div>
<div class="sloka" id="50_sloka12"> <a href="50.htm#50_sloka12">12 </a> <br>śakraḥ sākṣād vajrapāṇir yatheha; trātā loke 'smiṃs tvaṃ tatheha prajānām<br>matas tvaṃ naḥ puruṣendreha loke; na ca tvadanyo gṛhapatir asti yajñe</div>
<div class="sloka" id="50_sloka13"> <a href="50.htm#50_sloka13">13 </a> <br>khaṭvāṅganābhāga dilīpa kalpo; yayāti māndhātṛsamaprabhāvaḥ<br>ādityatejaḥ pratimānatejā; bhīṣmo yathā bhrājasi suvratas tvam</div>
<div class="sloka" id="50_sloka14"> <a href="50.htm#50_sloka14">14 </a> <br>vālmīkivat te nibhṛtaṃ sudhairyaṃ; vasiṣṭhavat te niyataś ca kopaḥ<br>prabhutvam indreṇa samaṃ mataṃ me; dyutiś ca nārāyaṇavad vibhāti</div>
<div class="sloka" id="50_sloka15"> <a href="50.htm#50_sloka15">15 </a> <br>yamo yathā dharmaviniścayajñaḥ; kṛṣṇo yathā sarvaguṇopapannaḥ<br>śriyāṃ nivāso 'si yathā vasūnāṃ; nidhāna bhūto 'si tathā kratūnām</div>
<div class="sloka" id="50_sloka16"> <a href="50.htm#50_sloka16">16 </a> <br>dambhodbhavenāsi samo balena; rāmo yathā śastravid astravic ca<br>aurva tritābhyām asi tulyatejā; duṣprekṣaṇīyo 'si bhagīratho vā</div></body></html>