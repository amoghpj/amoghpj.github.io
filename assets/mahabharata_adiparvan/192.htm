<html><body><div class="sloka" id="192_sloka1"> <a href="192.htm#192_sloka1">1 </a> <br>[vai]<br>tato rājñāṃ carair āptaiś cāraḥ samupanīyata<br>pāṇḍavair upasaṃpannā draupadī patibhiḥ śubhā</div>
<div class="sloka" id="192_sloka2"> <a href="192.htm#192_sloka2">2 </a> <br>yena tad dhanur āyamya lakṣyaṃ viddhaṃ mahātmanā<br>so 'rjuno jayatāṃ śreṣṭho mahābāṇadhanurdharaḥ</div>
<div class="sloka" id="192_sloka3"> <a href="192.htm#192_sloka3">3 </a> <br>yaḥ śalyaṃ madrarājānam utkṣipyābhrāmayad balī<br>trāsayaṃś cāpi saṃkruddho vṛkṣeṇa puruṣān raṇe</div>
<div class="sloka" id="192_sloka4"> <a href="192.htm#192_sloka4">4 </a> <br>na cāpi saṃbhramaḥ kaś cid āsīt tatra mahātmanaḥ<br>sa bhīmo bhīma saṃsparśaḥ śatrusenāṅgapātanaḥ</div>
<div class="sloka" id="192_sloka5"> <a href="192.htm#192_sloka5">5 </a> <br>brahmarūpadharāñ śrutvā pāṇḍurāja sutāṃs tadā<br>kaunteyān manujendrāṇāṃ vismayaḥ samajāyata</div>
<div class="sloka" id="192_sloka6"> <a href="192.htm#192_sloka6">6 </a> <br>saputrā hi purā kuntī dagdhā jatu gṛhe śrutā<br>punarjātān iti smaitān manyante sarvapārthivāḥ</div>
<div class="sloka" id="192_sloka7"> <a href="192.htm#192_sloka7">7 </a> <br>dhik kurvantas tadā bhīṣmaṃ dhṛtarāṣṭraṃ ca kauravam<br>karmaṇā sunṛśaṃsena purocana kṛtena vai</div>
<div class="sloka" id="192_sloka8"> <a href="192.htm#192_sloka8">8 </a> <br>vṛtte svayaṃvare caiva rājānaḥ sarva eva te<br>yathāgataṃ viprajagmur viditvā pāṇḍavān vṛtān</div>
<div class="sloka" id="192_sloka9"> <a href="192.htm#192_sloka9">9 </a> <br>atha duryodhano rājā vimanā bhrātṛbhiḥ saha<br>aśvatthāmnā mātulena karṇena ca kṛpeṇa ca</div>
<div class="sloka" id="192_sloka10"> <a href="192.htm#192_sloka10">10 </a> <br>vinivṛtto vṛtaṃ dṛṣṭvā draupadyā śvetavāhanam<br>taṃ tu duḥśāsano vrīḍan mandaṃ mandam ivābravīt</div>
<div class="sloka" id="192_sloka11"> <a href="192.htm#192_sloka11">11 </a> <br>yady asau brāhmaṇo na syād vindeta draupadīṃ na saḥ<br>na hi taṃ tattvato rājan veda kaś cid dhanaṃjayam</div>
<div class="sloka" id="192_sloka12"> <a href="192.htm#192_sloka12">12 </a> <br>daivaṃ tu paramaṃ manye pauruṣaṃ tu nirarthakam<br>dhig asmat pauruṣaṃ tāta yad dharantīha pāṇḍavāḥ</div>
<div class="sloka" id="192_sloka13"> <a href="192.htm#192_sloka13">13 </a> <br>evaṃ saṃbhāṣamāṇās te nindantaś ca purocanam<br>viviśur hāstinapuraṃ dīnā vigatacetasaḥ</div>
<div class="sloka" id="192_sloka14"> <a href="192.htm#192_sloka14">14 </a> <br>trastā vigatasaṃkalpā dṛṣṭvā pārthān mahaujasaḥ<br>muktān havyavahāc cainān saṃyuktān drupadena ca</div>
<div class="sloka" id="192_sloka15"> <a href="192.htm#192_sloka15">15 </a> <br>dhṛṣṭadyumnaṃ ca saṃcintya tathaiva ca śikhaṇḍinam<br>drupadasyātmajāṃś cānyān sarvayuddhaviśāradān</div>
<div class="sloka" id="192_sloka16"> <a href="192.htm#192_sloka16">16 </a> <br>viduras tv atha tāñ śrutvā draupadyā pāṇḍavān vṛtān<br>vrīḍitān dhārtarāṣṭrāṃś ca bhagnadarpān upāgatān</div>
<div class="sloka" id="192_sloka17"> <a href="192.htm#192_sloka17">17 </a> <br>tataḥ prītamanāḥ kṣattā dhṛtarāṣṭraṃ viśāṃ pate<br>uvāca diṣṭyā kuravo vardhanta iti vismitaḥ</div>
<div class="sloka" id="192_sloka18"> <a href="192.htm#192_sloka18">18 </a> <br>vaicitra vīryas tu nṛpo niśamya vidurasya tat<br>abravīt paramaprīto diṣṭyā diṣṭyeti bhārata</div>
<div class="sloka" id="192_sloka19"> <a href="192.htm#192_sloka19">19 </a> <br>manyate hi vṛtaṃ putraṃ jyeṣṭhaṃ drupada kanyayā<br>duryodhanam avijñānāt prajñā cakṣur nareśvaraḥ</div>
<div class="sloka" id="192_sloka20"> <a href="192.htm#192_sloka20">20 </a> <br>atha tv ājñāpayām āsa draupadyā bhūṣaṇaṃ bahu<br>ānīyatāṃ vai kṛṣṇeti putraṃ duryodhanaṃ tadā</div>
<div class="sloka" id="192_sloka21"> <a href="192.htm#192_sloka21">21 </a> <br>athāsya paścād vidura ācakhyau pāṇḍavān vṛtān<br>sarvān kuśalino vīrān pūjitān drupadena ca<br>teṣāṃ saṃbandhinaś cānyān bahūn balasamanvitān</div>
<div class="sloka" id="192_sloka22"> <a href="192.htm#192_sloka22">22 </a> <br>[dhṛ]<br>yathaiva pāṇḍoḥ putrās te tathaivābhyadhikā mama<br>seyam abhyadhikā prītir vṛddhir vidura me matā<br>yat te kuśalino vīrā mitravantaś ca pāṇḍavāḥ</div>
<div class="sloka" id="192_sloka23"> <a href="192.htm#192_sloka23">23 </a> <br>ko hi drupadam āsādya mitraṃ kṣattaḥ sabāndhavam<br>na bubhūṣed bhavenārthī gataśrīr api pārthivaḥ</div>
<div class="sloka" id="192_sloka24"> <a href="192.htm#192_sloka24">24 </a> <br>[vai]<br>taṃ tathā bhāṣamāṇaṃ tu viduraḥ pratyabhāṣata<br>nityaṃ bhavatu te buddhir eṣā rājañ śataṃ samāḥ</div>
<div class="sloka" id="192_sloka25"> <a href="192.htm#192_sloka25">25 </a> <br>tato duryodhanaś caiva rādheyaś ca viśāṃ pate<br>dhṛtarāṣṭram upāgamya vaco 'brūtām idaṃ tadā</div>
<div class="sloka" id="192_sloka26"> <a href="192.htm#192_sloka26">26 </a> <br>saṃnidhau vidurasya tvāṃ vaktuṃ nṛpa na śaknuvaḥ<br>viviktam iti vakṣyāvaḥ kiṃ tavedaṃ cikīrṣitam</div>
<div class="sloka" id="192_sloka27"> <a href="192.htm#192_sloka27">27 </a> <br>sapatnavṛddhiṃ yat tāta manyase vṛddhim ātmanaḥ<br>abhiṣṭauṣi ca yat kṣattuḥ samīpe dvipadāṃ vara</div>
<div class="sloka" id="192_sloka28"> <a href="192.htm#192_sloka28">28 </a> <br>anyasmin nṛpa kartavye tvam anyat kuruṣe 'nagha<br>teṣāṃ balavighāto hi kartavyas tāta nityaśaḥ</div></body></html>