<html><body><div class="sloka" id="193_sloka1"> <a href="193.htm#193_sloka1">1 </a> <br>[dhṛ]<br>aham apy evam evaitac cintayāmi yathā yuvām<br>vivektuṃ nāham icchāmi tv ākaraṃ viduraṃ prati</div>
<div class="sloka" id="193_sloka2"> <a href="193.htm#193_sloka2">2 </a> <br>atas teṣāṃ guṇān eva kīrtayāmi viśeṣataḥ<br>nāvabudhyeta viduro mamābhiprāyam iṅgitaiḥ</div>
<div class="sloka" id="193_sloka3"> <a href="193.htm#193_sloka3">3 </a> <br>yac ca tvaṃ manyase prāptaṃ tad brūhi tvaṃ suyodhana<br>rādheya manyase tvaṃ ca yat prāptaṃ tad bravīhi me</div>
<div class="sloka" id="193_sloka4"> <a href="193.htm#193_sloka4">4 </a> <br>[dur]<br>adya tān kuśalair vipraiḥ sukṛtair āptakāribhiḥ<br>kuntīputrān bhedayāmo mādrīputrau ca pāṇḍavau</div>
<div class="sloka" id="193_sloka5"> <a href="193.htm#193_sloka5">5 </a> <br>atha vā drupado rājā mahadbhir vittasaṃcayaiḥ<br>putrāś cāsya pralobhyantām amātyāś caiva sarvaśaḥ</div>
<div class="sloka" id="193_sloka6"> <a href="193.htm#193_sloka6">6 </a> <br>parityajadhvaṃ rājānaṃ kuntīputraṃ yudhiṣṭhiram<br>atha tatraiva vā teṣāṃ nivāsaṃ rocayantu te</div>
<div class="sloka" id="193_sloka7"> <a href="193.htm#193_sloka7">7 </a> <br>ihaiṣāṃ doṣavad vāsaṃ varṇayantu pṛthak pṛthak<br>te bhidyamānās tatraiva manaḥ kurvantu pāṇḍavāḥ</div>
<div class="sloka" id="193_sloka8"> <a href="193.htm#193_sloka8">8 </a> <br>atha vā kuśalāḥ ke cid upāyanipuṇā narāḥ<br>itaretarataḥ pārthān bhedayantv anurāgataḥ</div>
<div class="sloka" id="193_sloka9"> <a href="193.htm#193_sloka9">9 </a> <br>vyutthāpayantu vā kṛṣṇāṃ bahutvāt sukaraṃ hi tat<br>atha vā pāṇḍavāṃs tasyāṃ bhedayantu tataś ca tām</div>
<div class="sloka" id="193_sloka10"> <a href="193.htm#193_sloka10">10 </a> <br>bhīmasenasya vā rājann upāyakuśalair naraiḥ<br>mṛtyur vidhīyatāṃ channaiḥ sa hi teṣāṃ balādhikaḥ</div>
<div class="sloka" id="193_sloka11"> <a href="193.htm#193_sloka11">11 </a> <br>tasmiṃs tu nihate rājan hatotsāhā hataujasaḥ<br>yatiṣyante na rājyāya sa hi teṣāṃ vyapāśrayaḥ</div>
<div class="sloka" id="193_sloka12"> <a href="193.htm#193_sloka12">12 </a> <br>ajeyo hy arjunaḥ saṃkhye pṛṣṭhagope vṛkodare<br>tam ṛte phalguno yuddhe rādheyasya na pādabhāk</div>
<div class="sloka" id="193_sloka13"> <a href="193.htm#193_sloka13">13 </a> <br>te jānamānā daurbalyaṃ bhīmasenam ṛte mahat<br>asmān balavato jñātvā naśiṣyanty abalīyasaḥ</div>
<div class="sloka" id="193_sloka14"> <a href="193.htm#193_sloka14">14 </a> <br>ihāgateṣu pārtheṣu nideśavaśavartiṣu<br>pravartiṣyāmahe rājan yathāśraddhaṃ nibarhaṇe</div>
<div class="sloka" id="193_sloka15"> <a href="193.htm#193_sloka15">15 </a> <br>atha vā darśanīyābhiḥ pramadābhir vilobhyatām<br>ekaikas tatra kaunteyas tataḥ kṛṣṇā virajyatām</div>
<div class="sloka" id="193_sloka16"> <a href="193.htm#193_sloka16">16 </a> <br>preṣyatāṃ vāpi rādheyas teṣām āgamanāya vai<br>te loptra hāraiḥ saṃdhāya vadhyantām āptakāribhiḥ</div>
<div class="sloka" id="193_sloka17"> <a href="193.htm#193_sloka17">17 </a> <br>eteṣām abhyupāyānāṃ yas te nirdoṣavān mataḥ<br>tasya prayogam ātiṣṭha purā kālo 'tivartate</div>
<div class="sloka" id="193_sloka18"> <a href="193.htm#193_sloka18">18 </a> <br>yāvac cākṛta viśvāsā drupade pārthivarṣabhe<br>tāvad evādya te śakyā na śakyās tu tataḥ param</div></body></html>