<html><body><div class="sloka" id="217_sloka1"> <a href="217.htm#217_sloka1">1 </a> <br>[vai]<br>tau rathābhyāṃ naravyāghrau dāvasyobhayataḥ sthitau<br>dikṣu sarvāsu bhūtānāṃ cakrāte kadanaṃ mahat</div>
<div class="sloka" id="217_sloka2"> <a href="217.htm#217_sloka2">2 </a> <br>yatra yatra hi dṛśyante prāṇinaḥ khāṇḍavālayāḥ<br>palāyantas tatra tatra tau vīrau paryadhāvatām</div>
<div class="sloka" id="217_sloka3"> <a href="217.htm#217_sloka3">3 </a> <br>chidraṃ hi na prapaśyanti rathayor āśu vikramāt<br>āviddhāv iva dṛśyete rathinau tau rathottamau</div>
<div class="sloka" id="217_sloka4"> <a href="217.htm#217_sloka4">4 </a> <br>khāṇḍave dahyamāne tu bhūtāny atha sahasraśaḥ<br>utpetur bhairavān nādān vinadanto diśo daśa</div>
<div class="sloka" id="217_sloka5"> <a href="217.htm#217_sloka5">5 </a> <br>dagdhaika deśā bahavo niṣṭaptāś ca tathāpare<br>sphuṭitākṣā viśīrṇāś ca viplutāś ca vicetasaḥ</div>
<div class="sloka" id="217_sloka6"> <a href="217.htm#217_sloka6">6 </a> <br>samāliṅgya sutān anye pitṝn mātṝṃs tathāpare<br>tyaktuṃ na śekuḥ snehena tathaiva nidhanaṃ gatāḥ</div>
<div class="sloka" id="217_sloka7"> <a href="217.htm#217_sloka7">7 </a> <br>vikṛtair darśanair anye samupetuḥ sahasraśaḥ<br>tatra tatra vighūrṇantaḥ punar agnau prapedire</div>
<div class="sloka" id="217_sloka8"> <a href="217.htm#217_sloka8">8 </a> <br>dagdhapakṣākṣi caraṇā viceṣṭanto mahītale<br>tatra tatra sma dṛśyante vinaśyantaḥ śarīriṇaḥ</div>
<div class="sloka" id="217_sloka9"> <a href="217.htm#217_sloka9">9 </a> <br>jalasthāneṣu sarveṣu kvāthyamāneṣu bhārata<br>gatasattvāḥ sma dṛśyante kūrmamatsyāḥ sahasraśaḥ</div>
<div class="sloka" id="217_sloka10"> <a href="217.htm#217_sloka10">10 </a> <br>śarīraiḥ saṃpradīptaiś ca dehavanta ivāgnayaḥ<br>adṛśyanta vane tasmin prāṇinaḥ prāṇasaṃkṣaye</div>
<div class="sloka" id="217_sloka11"> <a href="217.htm#217_sloka11">11 </a> <br>tāṃs tathotpatataḥ pārthaḥ śaraiḥ saṃchidya khaṇḍaśaḥ<br>dīpyamāne tataḥ prāsyat prahasan kṛṣṇavartmani</div>
<div class="sloka" id="217_sloka12"> <a href="217.htm#217_sloka12">12 </a> <br>te śarācita sarvāṅgā vinadanto mahāravān<br>ūrdhvam utpatya vegena nipetuḥ pāvake punaḥ</div>
<div class="sloka" id="217_sloka13"> <a href="217.htm#217_sloka13">13 </a> <br>śarair abhyāhatānāṃ ca dahyatāṃ ca vanaukasām<br>virāvaḥ śrūyate ha sma samudrasyeva mathyataḥ</div>
<div class="sloka" id="217_sloka14"> <a href="217.htm#217_sloka14">14 </a> <br>vahneś cāpi prahṛṣṭasya kham utpetur mahārciṣaḥ<br>janayām āsur udvegaṃ sumahāntaṃ divaukasām</div>
<div class="sloka" id="217_sloka15"> <a href="217.htm#217_sloka15">15 </a> <br>tato jagmur mahātmānaḥ sarva eva divaukasaḥ<br>śaraṇaṃ devarājānaṃ sahasrākṣaṃ puraṃdaram</div>
<div class="sloka" id="217_sloka16"> <a href="217.htm#217_sloka16">16 </a> <br>[devāh]<br>kiṃ nv ime mānavāḥ sarve dahyante kṛṣṇavartmanā<br>kac cin na saṃkṣayaḥ prāpto lokānām amareśvara</div>
<div class="sloka" id="217_sloka17"> <a href="217.htm#217_sloka17">17 </a> <br>[vai]<br>tac chrutvā vṛtrahā tebhyaḥ svayam evānvavekṣya ca<br>khāṇḍavasya vimokṣārthaṃ prayayau harivāhanaḥ</div>
<div class="sloka" id="217_sloka18"> <a href="217.htm#217_sloka18">18 </a> <br>mahatā meghajālena nānārūpeṇa vajrabhṛt<br>ākāśaṃ samavastīrya pravavarṣa sureśvaraḥ</div>
<div class="sloka" id="217_sloka19"> <a href="217.htm#217_sloka19">19 </a> <br>tato 'kṣamātrā visṛjan dhārāḥ śatasahasraśaḥ<br>abhyavarṣat sahasrākṣaḥ pāvakaṃ khāṇḍavaṃ prati</div>
<div class="sloka" id="217_sloka20"> <a href="217.htm#217_sloka20">20 </a> <br>asaṃprāptās tu tā dhārās tejasā jātavedasaḥ<br>kha eva samaśuṣyanta na kāś cit pāvakaṃ gatāḥ</div>
<div class="sloka" id="217_sloka21"> <a href="217.htm#217_sloka21">21 </a> <br>tato namucihā kruddho bhṛśam arciṣmatas tadā<br>punar evābhyavarṣat tam ambhaḥ pravisṛjan bahu</div></body></html>