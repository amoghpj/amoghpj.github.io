<html><body><div class="sloka" id="133_sloka1"> <a href="133.htm#133_sloka1">1 </a> <br>[vai]<br>pāṇḍavās tu rathān yuktvā sadaśvair anilopamaiḥ<br>ārohamāṇā bhīṣmasya pādau jagṛhur ārtavat</div>
<div class="sloka" id="133_sloka2"> <a href="133.htm#133_sloka2">2 </a> <br>rājñaś ca dhṛtarāṣṭrasya droṇasya ca mahātmanaḥ<br>anyeṣāṃ caiva vṛddhānāṃ vidurasya kṛpasya ca</div>
<div class="sloka" id="133_sloka3"> <a href="133.htm#133_sloka3">3 </a> <br>evaṃ sarvān kurūn vṛddhān abhivādya yatavratāḥ<br>samāliṅgya samānāṃś ca balaiś cāpy abhivāditāḥ</div>
<div class="sloka" id="133_sloka4"> <a href="133.htm#133_sloka4">4 </a> <br>sarvā mātṝs tathāpṛṣṭvā kṛtvā caiva pradakṣiṇam<br>sarvāḥ prakṛtayaś caiva prayayur vāraṇā vatam</div>
<div class="sloka" id="133_sloka5"> <a href="133.htm#133_sloka5">5 </a> <br>viduraś ca mahāprājñas tathānye kurupuṃgavāḥ<br>paurāś ca puruṣavyāghrān anvayuḥ śokakarśitāḥ</div>
<div class="sloka" id="133_sloka6"> <a href="133.htm#133_sloka6">6 </a> <br>tatra kec cid bruvanti sma brāhmaṇā nirbhayās tadā<br>śocamānāḥ pāṇḍuputrān atīva bharatarṣabha</div>
<div class="sloka" id="133_sloka7"> <a href="133.htm#133_sloka7">7 </a> <br>viṣamaṃ paśyate rājā sarvathā tamasāvṛtaḥ<br>dhṛtarāṣṭraḥ sudurbuddhir na ca dharmaṃ prapaśyati</div>
<div class="sloka" id="133_sloka8"> <a href="133.htm#133_sloka8">8 </a> <br>na hi pāpam apāpātmā rocayiṣyati pāṇḍavaḥ<br>bhīmo vā balināṃ śreṣṭhaḥ kaunteyo vā dhanaṃjayaḥ<br>kuta eva mahāprājñau mādrīputrau kariṣyataḥ</div>
<div class="sloka" id="133_sloka9"> <a href="133.htm#133_sloka9">9 </a> <br>tad rājyaṃ pitṛtaḥ prāptaṃ dhṛtarāṣṭro na mṛṣyate<br>adharmam akhilaṃ kiṃ nu bhīṣmo 'yam anumanyate<br>vivāsyamānān asthāne kauneyān bharatarṣabhān</div>
<div class="sloka" id="133_sloka10"> <a href="133.htm#133_sloka10">10 </a> <br>piteva hi nṛpo 'smākam abhūc chāṃtanavaḥ purā<br>vicitravīryo rājarṣiḥ pāṇḍuś ca kurunandanaḥ</div>
<div class="sloka" id="133_sloka11"> <a href="133.htm#133_sloka11">11 </a> <br>sa tasmin puruṣavyāghre diṣṭa bhāvaṃ gate sati<br>rājaputrān imān bālān dhṛtarāṣṭro na mṛṣyate</div>
<div class="sloka" id="133_sloka12"> <a href="133.htm#133_sloka12">12 </a> <br>vayam etad amṛṣyantaḥ sarva eva purottamāt<br>gṛhān vihāya gacchāmo yatra yāti yuthiṣṭhiraḥ</div>
<div class="sloka" id="133_sloka13"> <a href="133.htm#133_sloka13">13 </a> <br>tāṃs tathā vādinaḥ paurān duḥkhitān duḥkhakarśitaḥ<br>uvāca paramaprīto dharmarājo yudhiṣṭhiraḥ</div>
<div class="sloka" id="133_sloka14"> <a href="133.htm#133_sloka14">14 </a> <br>pitā mānyo guruḥ śreṣṭho yad āha pṛthivīpatiḥ<br>aśaṅkamānais tat kāryam asmābhir iti no vratam</div>
<div class="sloka" id="133_sloka15"> <a href="133.htm#133_sloka15">15 </a> <br>bhavantaḥ suhṛdo 'smākam asmān kṛtvā pradakṣiṇam<br>āśīrbhir abhinandyāsmān nivartadhvaṃ yathā gṛham</div>
<div class="sloka" id="133_sloka16"> <a href="133.htm#133_sloka16">16 </a> <br>yadā tu kāryam asmākaṃ bhavadbhir upapatsyate<br>tadā kariṣyatha mama priyāṇi ca hitāni ca</div>
<div class="sloka" id="133_sloka17"> <a href="133.htm#133_sloka17">17 </a> <br>te tatheti pratijñāya kṛtvā caitān pradakṣiṇam<br>āśīrbhir abhinandyaināñ jagmur nagaram eva hi</div>
<div class="sloka" id="133_sloka18"> <a href="133.htm#133_sloka18">18 </a> <br>paureṣu tu nivṛtteṣu viduraḥ sarvadharmavit<br>bodhayan pāṇḍavaśreṣṭham idaṃ vacanam abravīt<br>prājñaḥ prājñaṃ pralāpajñaḥ samyag dharmārthadarśivān</div>
<div class="sloka" id="133_sloka19"> <a href="133.htm#133_sloka19">19 </a> <br>vijñāyedaṃ tathā kuryād āpadaṃ nistared yathā<br>alohaṃ niśitaṃ śastraṃ śarīraparikartanam<br>yo vetti na tam āghnanti pratighātavidaṃ dviṣaḥ</div>
<div class="sloka" id="133_sloka20"> <a href="133.htm#133_sloka20">20 </a> <br>kakṣaghnaḥ śiśiraghnaś ca mahākakṣe bilaukasaḥ<br>na dahed iti cātmānaṃ yo rakṣati sa jīvati</div>
<div class="sloka" id="133_sloka21"> <a href="133.htm#133_sloka21">21 </a> <br>nācakṣur vetti panthānaṃ nācakṣur vindate diśaḥ</div>
<div class="sloka" id="133_sloka22"> <a href="133.htm#133_sloka22">22 </a> <br>nādhṛtir bhūtim āpnoti budhyasvaivaṃ prabodhitaḥ<br>anāptair dattam ādatte naraḥ śastram alohajam<br>śvāvic charaṇam āsādya pramucyeta hutāśanāt</div>
<div class="sloka" id="133_sloka23"> <a href="133.htm#133_sloka23">23 </a> <br>caran mārgān vijānāti nakṣatrair vindate diśaḥ<br>ātmanā cātmanaḥ pañca pīḍayan nānupīḍyate</div>
<div class="sloka" id="133_sloka24"> <a href="133.htm#133_sloka24">24 </a> <br>anuśiṣṭvānugatvā ca kṛtvā caināṃ pradakṣiṇam<br>pāṇḍavān abhyanujñāya viduraḥ prayayau gṛhān</div>
<div class="sloka" id="133_sloka25"> <a href="133.htm#133_sloka25">25 </a> <br>nivṛtte vidure caiva bhīṣme paurajane gṛhān<br>ajātaśatrum āmantrya kuntī vacanam abravīt</div>
<div class="sloka" id="133_sloka26"> <a href="133.htm#133_sloka26">26 </a> <br>kṣattā yad abravīd vākyaṃ janamadhye 'bruvann iva<br>tvayā ca tat tathety ukto jānīmo na ca tad vayam</div>
<div class="sloka" id="133_sloka27"> <a href="133.htm#133_sloka27">27 </a> <br>yadi tac chakyam asmābhiḥ śrotuṃ na ca sadoṣavat<br>śrotum icchāmi tat sarvaṃ saṃvādaṃ tava tasya ca</div>
<div class="sloka" id="133_sloka28"> <a href="133.htm#133_sloka28">28 </a> <br>[y]<br>viṣād agneś ca boddhavyam iti māṃ viduro 'bravīt<br>panthāś ca vo nāviditaḥ kaś cit syād iti cābravīt</div>
<div class="sloka" id="133_sloka29"> <a href="133.htm#133_sloka29">29 </a> <br>jitendriyaś ca vasudhāṃ prāpsyasīti ca mābravīt<br>vijñātam iti tat sarvam ity ukto viduro mayā</div></body></html>