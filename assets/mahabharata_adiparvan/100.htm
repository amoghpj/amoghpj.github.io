<html><body><div class="sloka" id="100_sloka1"> <a href="100.htm#100_sloka1">1 </a> <br>[v]<br>tataḥ satyavatī kāle vadhūṃ snātām ṛtau tadā<br>saṃveśayantī śayane śanakair vākyam abravīt</div>
<div class="sloka" id="100_sloka2"> <a href="100.htm#100_sloka2">2 </a> <br>kausalye devaras te 'sti so 'dya tvānupravekṣyati<br>apramattā pratīkṣainaṃ niśīthe āgamiṣyati</div>
<div class="sloka" id="100_sloka3"> <a href="100.htm#100_sloka3">3 </a> <br>śvaśrvās tad vacanaśrutvā śayānā śayane śubhe<br>sācintayat tadā bhīṣmam anyāṃś ca kurupuṃgavān</div>
<div class="sloka" id="100_sloka4"> <a href="100.htm#100_sloka4">4 </a> <br>tato 'mbikāyāṃ prathamaṃ niyuktaḥ satyavāg ṛṣiḥ<br>dīpyamāneṣu dīpeṣu śayanaṃ praviveśa ha</div>
<div class="sloka" id="100_sloka5"> <a href="100.htm#100_sloka5">5 </a> <br>tasya kṛṣṇasya kapilā jaṭā dīpte ca locane<br>babhrūṇi caiva śmaśrūṇi dṛṣṭvā devī nyamīlayat</div>
<div class="sloka" id="100_sloka6"> <a href="100.htm#100_sloka6">6 </a> <br>saṃbabhūva tayā rātrau mātuḥ priyacikīrṣayā<br>bhayāt kāśisutā taṃ tu nāśaknod abhivīkṣitum</div>
<div class="sloka" id="100_sloka7"> <a href="100.htm#100_sloka7">7 </a> <br>tato niṣkrāntam āsādya mātāputram athābravīt<br>apy asyāṃ guṇavān putra rājaputro bhaviṣyati</div>
<div class="sloka" id="100_sloka8"> <a href="100.htm#100_sloka8">8 </a> <br>niśamya tad vaco mātur vyāsaḥ paramabuddhimān<br>provācātīndriya jñāno vidhinā saṃpracoditaḥ</div>
<div class="sloka" id="100_sloka9"> <a href="100.htm#100_sloka9">9 </a> <br>nāgāyuga samaprāṇo vidvān rājarṣisattamaḥ<br>mahābhāgo mahāvīryo mahābuddhir bhaviṣyati</div>
<div class="sloka" id="100_sloka10"> <a href="100.htm#100_sloka10">10 </a> <br>tasya cāpi śataṃ putrā bhaviṣyanti mahābalāḥ<br>kiṃ tu mātuḥ sa vaiguṇyād andha eva bhaviṣyati</div>
<div class="sloka" id="100_sloka11"> <a href="100.htm#100_sloka11">11 </a> <br>tasya tad vacanaṃ śrutvā mātāputram athābravīt<br>nāndhaḥ kurūṇāṃ nṛpatir anurūpas tapodhana</div>
<div class="sloka" id="100_sloka12"> <a href="100.htm#100_sloka12">12 </a> <br>jñātivaṃśasya goptāraṃ pitṝṇāṃ vaṃśavardhanam<br>dvitīyaṃ kuruvaṃśasya rājānaṃ dātum arhasi</div>
<div class="sloka" id="100_sloka13"> <a href="100.htm#100_sloka13">13 </a> <br>sa tatheti pratijñāya niścakrāma mahātapāḥ<br>sāpi kālena kausalyā suṣuve 'ndhaṃ tam ātmajam</div>
<div class="sloka" id="100_sloka14"> <a href="100.htm#100_sloka14">14 </a> <br>punar eva tu sā devī paribhāṣya snuṣāṃ tataḥ<br>ṛṣim āvāhayat satyā yathāpūrvam aninditā</div>
<div class="sloka" id="100_sloka15"> <a href="100.htm#100_sloka15">15 </a> <br>tatas tenaiva vidhinā maharṣis tām apadyata<br>ambālikām athābhyāgād ṛṣiṃ dṛṣṭvā ca sāpi tam<br>viṣaṇṇā pāṇḍusaṃkāśā samapadyata bhārata</div>
<div class="sloka" id="100_sloka16"> <a href="100.htm#100_sloka16">16 </a> <br>tāṃ bhītāṃ pāṇḍusaṃkāśāṃ viṣaṇṇāṃ prekṣya pārthiva<br>vyāsaḥ satyavatī putra idaṃ vacanam abravīt</div>
<div class="sloka" id="100_sloka17"> <a href="100.htm#100_sloka17">17 </a> <br>yasmāt pāṇḍutvam āpannā virūpaṃ prekṣya mām api<br>tasmād eṣa sutas tubhyaṃ pāṇḍur eva bhaviṣyati</div>
<div class="sloka" id="100_sloka18"> <a href="100.htm#100_sloka18">18 </a> <br>nāma cāsya tad eveha bhaviṣyati śubhānane<br>ity uktvā sa nirākrāmad bhagavān ṛṣisattamaḥ</div>
<div class="sloka" id="100_sloka19"> <a href="100.htm#100_sloka19">19 </a> <br>tato niṣkrāntam ālokya satyā putram abhāṣata<br>śaśaṃsa sa punar mātre tasya bālasya pāṇḍutām</div>
<div class="sloka" id="100_sloka20"> <a href="100.htm#100_sloka20">20 </a> <br>taṃ mātā punar evānyam ekaṃ putram ayācata<br>tatheti ca maharṣis tāṃ mātaraṃ pratyabhāṣata</div>
<div class="sloka" id="100_sloka21"> <a href="100.htm#100_sloka21">21 </a> <br>tataḥ kumāraṃ sā devī prāptakālam ajījanat<br>pāṇḍuṃ lakṣaṇasaṃpannaṃ dīpyamānam iva śriyā<br>tasya putrā maheṣvāsā jajñire pañca pāṇḍavāḥ</div>
<div class="sloka" id="100_sloka22"> <a href="100.htm#100_sloka22">22 </a> <br>ṛtukāle tato jyeṣṭhāṃ vadhūṃ tasmai nyayojayat<br>sā tu rūpaṃ ca gandhaṃ ca maharṣeḥ pravicintya tam<br>nākarod vacanaṃ devyā bhayāt surasutopamā</div>
<div class="sloka" id="100_sloka23"> <a href="100.htm#100_sloka23">23 </a> <br>tataḥ svair bhūṣaṇair dāsīṃ bhūṣayitvāpsara upamām<br>preṣayām āsa kṛṣṇāya tataḥ kāśipateḥ sutā</div>
<div class="sloka" id="100_sloka24"> <a href="100.htm#100_sloka24">24 </a> <br>dāsī ṛṣim anuprāptaṃ pratyudgamyābhivādya ca<br>saṃviveśābhyanujñātā satkṛtyopacacāra ha</div>
<div class="sloka" id="100_sloka25"> <a href="100.htm#100_sloka25">25 </a> <br>kāmopabhogena tu sa tasyāṃ tuṣṭim agād ṛṣiḥ<br>tayā sahoṣito rātriṃ maharṣiḥ prīyamāṇayā</div>
<div class="sloka" id="100_sloka26"> <a href="100.htm#100_sloka26">26 </a> <br>uttiṣṭhann abravīd enām abhujiṣyā bhaviṣyasi<br>ayaṃ ca te śubhe garbhaḥ śrīmān udaram āgataḥ<br>dharmātmā bhavitā loke sarvabuddhimatāṃ varaḥ</div>
<div class="sloka" id="100_sloka27"> <a href="100.htm#100_sloka27">27 </a> <br>sa jajñe viduro nāma kṛṣṇadvaipāyanātmajaḥ<br>dhṛtarāṣṭrasya ca bhrātā pāṇḍoś cāmitabuddhimān</div>
<div class="sloka" id="100_sloka28"> <a href="100.htm#100_sloka28">28 </a> <br>dharmo vidura rūpeṇa śāpāt tasya mahātmanaḥ<br>māṇḍavyasyārtha tattvajñaḥ kāmakrodhavivarjitaḥ</div>
<div class="sloka" id="100_sloka29"> <a href="100.htm#100_sloka29">29 </a> <br>sa dharmasyānṛṇo bhūtvā punar mātrā sametya ca<br>tasyai garbhaṃ samāvedya tatraivāntaradhīyata</div></body></html>