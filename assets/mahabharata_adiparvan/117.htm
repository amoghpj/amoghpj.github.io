<html><body><div class="sloka" id="117_sloka1"> <a href="117.htm#117_sloka1">1 </a> <br>[v]<br>pāṇḍor avabhṛthaṃ kṛtvā devakalpā maharṣayaḥ<br>tato mantram akurvanta te sametya tapasvinaḥ</div>
<div class="sloka" id="117_sloka2"> <a href="117.htm#117_sloka2">2 </a> <br>hitvā rājyaṃ ca rāṣṭraṃ ca sa mahātmā mahātapāḥ<br>asmin sthāne tapas taptuṃ tāpasāñ śaraṇaṃ gataḥ</div>
<div class="sloka" id="117_sloka3"> <a href="117.htm#117_sloka3">3 </a> <br>sa jātamātrān putrāṃś ca dārāṃś ca bhavatām iha<br>pradāyopanidhiṃ rājā pāṇḍuḥ svargam ito gataḥ</div>
<div class="sloka" id="117_sloka4"> <a href="117.htm#117_sloka4">4 </a> <br>te parasparam āmantrya sarvabhūtahite ratāḥ<br>pāṇḍoḥ putrān puraskṛtya nagaraṃ nāgasāhvayam</div>
<div class="sloka" id="117_sloka5"> <a href="117.htm#117_sloka5">5 </a> <br>udāramanasaḥ siddhā gamane cakrire manaḥ<br>bhīṣmāya pāṇḍavān dātuṃ dhṛtarāṣṭrāya caiva hi</div>
<div class="sloka" id="117_sloka6"> <a href="117.htm#117_sloka6">6 </a> <br>tasminn eva kṣaṇe sarve tān ādāya pratasthire<br>pāṇḍor dārāṃś ca putrāṃś ca śarīraṃ caiva tāpasāḥ</div>
<div class="sloka" id="117_sloka7"> <a href="117.htm#117_sloka7">7 </a> <br>sukhinī sā purā bhūtvā satataṃ putravatsalā<br>prapannā dīrgham adhvānaṃ saṃkṣiptaṃ tad amanyata</div>
<div class="sloka" id="117_sloka8"> <a href="117.htm#117_sloka8">8 </a> <br>sā nadīrgheṇa kālena saṃprāptā kurujāṅgalam<br>vardhamānapuradvāram āsasāda yaśasvinī</div>
<div class="sloka" id="117_sloka9"> <a href="117.htm#117_sloka9">9 </a> <br>taṃ cāraṇasahasrāṇāṃ munīnām āgamaṃ tadā<br>śrutvā nāgapure nṝṇāṃ vismayaḥ samajāyata</div>
<div class="sloka" id="117_sloka10"> <a href="117.htm#117_sloka10">10 </a> <br>muhūrtodita āditye sarve dharmapuraskṛtāḥ<br>sadārās tāpasān draṣṭuṃ niryayuḥ puravāsinaḥ</div>
<div class="sloka" id="117_sloka11"> <a href="117.htm#117_sloka11">11 </a> <br>strī saṃghāḥ kṣatrasaṃghāś ca yānasaṃghān samāsthitāḥ<br>brāhmaṇaiḥ saha nirjagmur brāhmaṇānāṃ ca yoṣitaḥ</div>
<div class="sloka" id="117_sloka12"> <a href="117.htm#117_sloka12">12 </a> <br>tathā viṭ śūdra saṃghānāṃ mahān vyatikaro 'bhavat<br>na kaś cid akarod īrṣyām abhavan dharmabuddhayaḥ</div>
<div class="sloka" id="117_sloka13"> <a href="117.htm#117_sloka13">13 </a> <br>tathā bhīṣmaḥ śāṃtanavaḥ somadatto 'tha bāhlikaḥ<br>prajñā cakṣuś ca rājarṣiḥ kṣattā ca viduraḥ svayam</div>
<div class="sloka" id="117_sloka14"> <a href="117.htm#117_sloka14">14 </a> <br>sā ca satyavatī devī kausalyā ca yaśasvinī<br>rājadāraiḥ parivṛtā gāndhārī ca viniryayau</div>
<div class="sloka" id="117_sloka15"> <a href="117.htm#117_sloka15">15 </a> <br>dhṛtarāṣṭrasya dāyādā duryodhana purogamāḥ<br>bhūṣitā bhūṣaṇaiś citraiḥ śatasaṃkhyā viniryayuḥ</div>
<div class="sloka" id="117_sloka16"> <a href="117.htm#117_sloka16">16 </a> <br>tān maharṣigaṇān sarvāñ śirobhir abhivādya ca<br>upopaviviśuḥ sarve kauravyāḥ sapurohitāḥ</div>
<div class="sloka" id="117_sloka17"> <a href="117.htm#117_sloka17">17 </a> <br>tathaiva śirasā bhūmāv abhivādya praṇamya ca<br>upopaviviśuḥ sarve paurajānapadā api</div>
<div class="sloka" id="117_sloka18"> <a href="117.htm#117_sloka18">18 </a> <br>tam akūjam ivājñāya janaughaṃ sarvaśas tadā<br>bhīṣmo rājyaṃ ca rāṣṭraṃ ca maharṣibhyo nyavedayat</div>
<div class="sloka" id="117_sloka19"> <a href="117.htm#117_sloka19">19 </a> <br>teṣām atho vṛddhatamaḥ pratyutthāya jaṭājinī<br>maharṣimatam ājñāya maharṣir idam abravīt</div>
<div class="sloka" id="117_sloka20"> <a href="117.htm#117_sloka20">20 </a> <br>yaḥ sa kauravya dāyādaḥ pāṇḍur nāma narādhipaḥ<br>kāmabhogān parityajya śataśṛṅgam ito gataḥ</div>
<div class="sloka" id="117_sloka21"> <a href="117.htm#117_sloka21">21 </a> <br>brahmacarya vratasthasya tasya divyena hetunā<br>sākṣād dharmād ayaṃ putras tasya jāto yudhiṣṭhiraḥ</div>
<div class="sloka" id="117_sloka22"> <a href="117.htm#117_sloka22">22 </a> <br>tathemaṃ balināṃ śreṣṭhaṃ tasya rājño mahātmanaḥ<br>mātariśvā dadau putraṃ bhīmaṃ nāma mahābalam</div>
<div class="sloka" id="117_sloka23"> <a href="117.htm#117_sloka23">23 </a> <br>puruhūtād ayaṃ jajñe kuntyāṃ satyaparākramaḥ<br>yasya kīritr maheṣvāsān sarvān abhibhaviṣyati</div>
<div class="sloka" id="117_sloka24"> <a href="117.htm#117_sloka24">24 </a> <br>yau tu mādrī maheṣvāsāv asūta kurusattamau<br>aśvibhyāṃ manujavyāghrāv imau tāv api tiṣṭhataḥ</div>
<div class="sloka" id="117_sloka25"> <a href="117.htm#117_sloka25">25 </a> <br>caratā dharmanityena vanavāsaṃ yaśasvinā<br>eṣa paitāmaho vaṃśaḥ pāṇḍunā punar uddhṛtaḥ</div>
<div class="sloka" id="117_sloka26"> <a href="117.htm#117_sloka26">26 </a> <br>putrāṇāṃ janma vṛddhiṃ ca vaidikādhyayanāni ca<br>paśyataḥ satataṃ pāṇḍoḥ śaśvat prītir avardhata</div>
<div class="sloka" id="117_sloka27"> <a href="117.htm#117_sloka27">27 </a> <br>vartamānaḥ satāṃ vṛtte putralābham avāpya ca<br>pitṛlokaṃ gataḥ pāṇḍur itaḥ saptadaśe 'hani</div>
<div class="sloka" id="117_sloka28"> <a href="117.htm#117_sloka28">28 </a> <br>taṃ citā gatam ājñāya vaiśvānara mukhe hutam<br>praviṣṭā pāvakaṃ mādrī hitvā jīvitam ātmanaḥ</div>
<div class="sloka" id="117_sloka29"> <a href="117.htm#117_sloka29">29 </a> <br>sā gatā saha tenaiva patilokam anuvratā<br>tasyās tasya ca yat kāryaṃ kriyatāṃ tadanantaram</div>
<div class="sloka" id="117_sloka30"> <a href="117.htm#117_sloka30">30 </a> <br>ime tayoḥ śarīre dve sutāś ceme tayor varāḥ<br>kriyābhir anugṛhyantāṃ saha mātrā paraṃtapāḥ</div>
<div class="sloka" id="117_sloka31"> <a href="117.htm#117_sloka31">31 </a> <br>pretakārye ca nirvṛtte pitṛmedhaṃ mahāyaśāḥ<br>labhatāṃ sarvadharmajñaḥ pāṇḍuḥ kurukulodvahaḥ</div>
<div class="sloka" id="117_sloka32"> <a href="117.htm#117_sloka32">32 </a> <br>evam uktvā kurūn sarvān kurūṇām eva paśyatām<br>kṣaṇenāntar hitāḥ sarve cāraṇā guhyakaiḥ saha</div></body></html>