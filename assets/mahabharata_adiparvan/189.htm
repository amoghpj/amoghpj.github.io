<html><body><div class="sloka" id="189_sloka1"> <a href="189.htm#189_sloka1">1 </a> <br>[vyāsa]<br>purā vai naimiṣāraṇye devāḥ satram upāsate<br>tatra vaivasvato rājañ śāmitram akarot tadā</div>
<div class="sloka" id="189_sloka2"> <a href="189.htm#189_sloka2">2 </a> <br>tato yamo dīkṣitas tatra rājan; nāmārayat kiṃ cid api prajābhyaḥ<br>tataḥ prajās tā bahulā babhūvuḥ; kālātipātān maraṇāt prahīṇāḥ</div>
<div class="sloka" id="189_sloka3"> <a href="189.htm#189_sloka3">3 </a> <br>tatas tu śakro varuṇaḥ kuberaḥ; sādhyā rudrā vasavaś cāśvinau ca<br>praṇetāraṃ bhuvanasya prajāpatiṃ; samājagmus tatra devās tathānye</div>
<div class="sloka" id="189_sloka4"> <a href="189.htm#189_sloka4">4 </a> <br>tato 'bruvaṁl lokaguruṃ sametā; bhayaṃ nas tīvraṃ mānuṣāṇāṃ vivṛddhyā<br>tasmād bhayād udvijantaḥ sukhepsavaḥ; prayāma sarve śaraṇaṃ bhavantam</div>
<div class="sloka" id="189_sloka5"> <a href="189.htm#189_sloka5">5 </a> <br>[brahmā]<br>kiṃ vo bhayaṃ mānuṣebhyo yūyaṃ sarve yadāmarāḥ<br>mā vo martyasakāśād vai bhayaṃ bhavatu karhi cit</div>
<div class="sloka" id="189_sloka6"> <a href="189.htm#189_sloka6">6 </a> <br>[devāh]<br>martyā hy amartyāḥ saṃvṛttā na viśeṣo 'sti kaś cana<br>aviśeṣād udvijanto viśeṣārtham ihāgatāḥ</div>
<div class="sloka" id="189_sloka7"> <a href="189.htm#189_sloka7">7 </a> <br>[brahmā]<br>vaivasvato vyāpṛtaḥ satra hetos; tena tv ime na mriyante manuṣyāḥ<br>tasminn ekāgre kṛtasarvakārye; tata eṣāṃ bhavitaivānta kālaḥ</div>
<div class="sloka" id="189_sloka8"> <a href="189.htm#189_sloka8">8 </a> <br>vaivasvatasyāpi tanur vibhūtā; vīryeṇa yuṣmākam uta prayuktā<br>saiṣām anto bhavitā hy antakāle; tanur hi vīryaṃ bhavitā nareṣu</div>
<div class="sloka" id="189_sloka9"> <a href="189.htm#189_sloka9">9 </a> <br>[vyāsa]<br>tatas tu te pūrvaja devavākyaṃ; śrutvā devā yatra devā yajante<br>samāsīnās te sametā mahābalā; bhāgī rathyāṃ dadṛśuḥ puṇḍarīkam</div>
<div class="sloka" id="189_sloka10"> <a href="189.htm#189_sloka10">10 </a> <br>dṛṣṭvā ca tad vismitās te babhūvus; teṣām indras tatra śūro jagāma<br>so 'paśyad yoṣām atha pāvakaprabhāṃ; yatra gaṅgā satataṃ saṃprasūtā</div>
<div class="sloka" id="189_sloka11"> <a href="189.htm#189_sloka11">11 </a> <br>sā tatra yoṣā rudatī jalārthinī; gaṅgāṃ devīṃ vyavagāhyāvatiṣṭhat<br>tasyāśru binduḥ patito jale vai; tat padmam āsīd atha tatra kāñcanam</div>
<div class="sloka" id="189_sloka12"> <a href="189.htm#189_sloka12">12 </a> <br>tad adbhutaṃ prekṣya vajrī tadānīm; apṛcchat tāṃ yoṣitam antikād vai<br>kā tvaṃ kathaṃ rodiṣi kasya hetor; vākyaṃ tathyaṃ kāmayeha bravīhi</div>
<div class="sloka" id="189_sloka13"> <a href="189.htm#189_sloka13">13 </a> <br>[strī]<br>tvaṃ vetsyase mām iha yāsmi śakra; yadarthaṃ cāhaṃ rodimi mandabhāgyā<br>āgaccha rājan purato 'haṃ gamiṣye; draṣṭāsi tad rodimi yatkṛte 'ham</div>
<div class="sloka" id="189_sloka14"> <a href="189.htm#189_sloka14">14 </a> <br>[vyāsa]<br>tāṃ gacchantīm anvagacchat tadānīṃ; so 'paśyad ārāt taruṇaṃ darśanīyam<br>siṃhāsanasthaṃ yuvatī sahāyaṃ krīḍantam; akṣair girirājamūrdhni</div>
<div class="sloka" id="189_sloka15"> <a href="189.htm#189_sloka15">15 </a> <br>tam abravīd devarājo mamedaṃ; tvaṃ viddhi viśvaṃ bhuvanaṃ vaśe sthitam<br>īśo 'ham asmīti samanyur abravīd; dṛṣṭvā tam akṣaiḥ subhṛśaṃ pramattam</div>
<div class="sloka" id="189_sloka16"> <a href="189.htm#189_sloka16">16 </a> <br>kruddhaṃ tu śakraṃ prasamīkṣya devo; jahāsa śakraṃ ca śanair udaikṣata<br>saṃstambhito 'bhūd atha devarājas; tenokṣitaḥ sthāṇur ivāvatasthe</div>
<div class="sloka" id="189_sloka17"> <a href="189.htm#189_sloka17">17 </a> <br>yadā tu paryāptam ihāsya krīḍayā; tadā devīṃ rudatīṃ tām uvāca<br>ānīyatām eṣa yato 'ham ārān; mainaṃ darpaḥ punar apy āviśeta</div>
<div class="sloka" id="189_sloka18"> <a href="189.htm#189_sloka18">18 </a> <br>tataḥ śakraḥ spṛṣṭamātras tayā tu; srastair aṅgaiḥ patito 'bhūd dharaṇyām<br>tam abravīd bhagavān ugratejā; maivaṃ punaḥ śakra kṛthāḥ kathaṃ cit</div>
<div class="sloka" id="189_sloka19"> <a href="189.htm#189_sloka19">19 </a> <br>vivartayainaṃ ca mahādrirājaṃ; balaṃ ca vīryaṃ ca tavāprameyam<br>vivṛtya caivāviśa madhyam asya; yatrāsate tvadvidhāḥ sūryabhāsaḥ</div>
<div class="sloka" id="189_sloka20"> <a href="189.htm#189_sloka20">20 </a> <br>sa tad vivṛtya śikharaṃ mahāgires; tulyadyutīṃś caturo 'nyān dadarśa<br>sa tān abhiprekṣya babhūva duḥkhitaḥ; kac cin nāhaṃ bhavitā vai yatheme</div>
<div class="sloka" id="189_sloka21"> <a href="189.htm#189_sloka21">21 </a> <br>tato devo giriśo vajrapāṇiṃ; vivṛtya netre kupito 'bhyuvāca<br>darīm etāṃ praviśa tvaṃ śatakrato; yan māṃ bālyād avamaṃsthāḥ purastāt</div>
<div class="sloka" id="189_sloka22"> <a href="189.htm#189_sloka22">22 </a> <br>uktas tv evaṃ vibhunā devarājaḥ; pravepamāno bhṛśam evābhiṣaṅgāt<br>srastair aṅgair anileneva nunnam; aśvattha pātraṃ girirājamūrdhni</div>
<div class="sloka" id="189_sloka23"> <a href="189.htm#189_sloka23">23 </a> <br>sa prāñjalir vinatenānanena; pravepamānaḥ sahasaivam uktaḥ<br>uvāca cedaṃ bahurūpam ugraṃ; draṣṭā śeṣasya bhagavaṃs tvaṃ bhavādya</div>
<div class="sloka" id="189_sloka24"> <a href="189.htm#189_sloka24">24 </a> <br>tam abravīd ugradhanvā prahasya; naivaṃ śīlāḥ śeṣam ihāpnuvanti<br>ete 'py evaṃ bhavitāraḥ purastāt; tasmād etāṃ darim āviśya śedhvam</div>
<div class="sloka" id="189_sloka25"> <a href="189.htm#189_sloka25">25 </a> <br>śeṣo 'py evaṃ bhavitā no na saṃśayo; yoniṃ sarve mānuṣīm āviśadhvam<br>tatra yūyaṃ karmakṛtvāviṣahyaṃ; bahūn anyān nidhanaṃ prāpayitvā</div>
<div class="sloka" id="189_sloka26"> <a href="189.htm#189_sloka26">26 </a> <br>āgantāraḥ punar evendra lokaṃ; svakarmaṇā pūrvajitaṃ mahārham<br>sarvaṃ mayā bhāṣitam etad evaṃ; kartavyam anyad vividhārthavac ca</div>
<div class="sloka" id="189_sloka27"> <a href="189.htm#189_sloka27">27 </a> <br>[pūrvaindrāh]<br>gamiṣyāmo mānuṣaṃ devalokād; durādharo vihito yatra mokṣaḥ<br>devās tv asmān ādadhīrañ jananyāṃ; dharmo vāyur maghavān aśvinau ca</div>
<div class="sloka" id="189_sloka28"> <a href="189.htm#189_sloka28">28 </a> <br>[vyāsa]<br>etac chrutvā vajrapāṇir vacas tu; deva śreṣṭhaṃ punar evedam āha<br>vīryeṇāhaṃ puruṣaṃ kāryahetor; dadyām eṣāṃ pañcamaṃ matprasūtam</div>
<div class="sloka" id="189_sloka29"> <a href="189.htm#189_sloka29">29 </a> <br>teṣāṃ kāmaṃ bhagavān ugradhanvā; prādād iṣṭaṃ sannisargād yathoktam<br>tāṃ cāpy eṣāṃ yoṣitaṃ lokakāntāṃ; śriyaṃ bhāryāṃ vyadadhān mānuṣeṣu</div>
<div class="sloka" id="189_sloka30"> <a href="189.htm#189_sloka30">30 </a> <br>tair eva sārdhaṃ tu tataḥ sa devo; jagāma nārāyaṇam aprameyam<br>sa cāpi tad vyadadhāt sarvam eva; tataḥ sarve saṃbabhūvur dharaṇyām</div>
<div class="sloka" id="189_sloka31"> <a href="189.htm#189_sloka31">31 </a> <br>sa cāpi keśau harir udbabarha; śuklam ekam aparaṃ cāpi kṛṣṇam<br>tau cāpi keśau viśatāṃ yadūnāṃ; kule sthirau rohiṇīṃ devakīṃ ca<br>tayor eko baladevo babhūva; kṛṣṇo dvitīyaḥ keśavaḥ saṃbabhūva</div>
<div class="sloka" id="189_sloka32"> <a href="189.htm#189_sloka32">32 </a> <br>ye te pūrvaṃ śakra rūpā niruddhās; tasyāṃ daryāṃ parvatasyottarasya<br>ihaiva te pāṇḍavā vīryavantaḥ; śakrasyāṃśaḥ pāṇḍavaḥ savyasācī</div>
<div class="sloka" id="189_sloka33"> <a href="189.htm#189_sloka33">33 </a> <br>evam ete pāṇḍavāḥ saṃbabhūvur; ye te rājan pūrvam indrā babhūvuḥ<br>lakṣmīś caiṣāṃ pūrvam evopadiṣṭā; bhāryāṃ yaiṣā draupadī divyarūpā</div>
<div class="sloka" id="189_sloka34"> <a href="189.htm#189_sloka34">34 </a> <br>kathaṃ hi strī karmaṇo 'nte mahītalāt; samutthiṣṭhed anyato daivayogāt<br>yasyā rūpaṃ somasūryaprakāśaṃ; gandhaś cāgryaḥ krośamātrāt pravāti</div>
<div class="sloka" id="189_sloka35"> <a href="189.htm#189_sloka35">35 </a> <br>idaṃ cānyat prītipūrvaṃ narendra; dadāmi te varam atyadbhutaṃ ca<br>divyaṃ cakṣuḥ paśya kuntīsutāṃs tvaṃ; puṇyair divyaiḥ pūrvadehair upetān</div>
<div class="sloka" id="189_sloka36"> <a href="189.htm#189_sloka36">36 </a> <br>[vai]<br>tato vyāsaḥ paramodārakarmā; śucir vipras tapasā tasya rājñaḥ<br>cakrur divyaṃ pradadau tān sa sarvān; rājāpaśyat pūrvadehair yathāvat</div>
<div class="sloka" id="189_sloka37"> <a href="189.htm#189_sloka37">37 </a> <br>tato divyān hemakirīṭa mālinaḥ; śakra prakhyān pāvakādityavarṇān<br>baddhāpīḍhāṃś cārurūpāṃś ca yūno; vyūḍhoraskāṃs tālamātrān dadarśa</div>
<div class="sloka" id="189_sloka38"> <a href="189.htm#189_sloka38">38 </a> <br>divyair vastrair arajobhiḥ suvarṇair; mālyaiś cāgryaiḥ śobhamānān atīva<br>sākṣāt tryakṣān vasavo vātha divyān; ādityān vā sarvaguṇopapannān<br>tān pūrvendrān evam īkṣyābhirūpān; prīto rājā drupado vismitaś ca</div>
<div class="sloka" id="189_sloka39"> <a href="189.htm#189_sloka39">39 </a> <br>divyāṃ māyāṃ tām avāpyāprameyāṃ; tāṃ caivāgryāṃ śriyam iva rūpiṇīṃ ca<br>yogyāṃ teṣāṃ rūpatejo yaśobhiḥ; patnīm ṛddhāṃ dṛṣṭavān pārthivendraḥ</div>
<div class="sloka" id="189_sloka40"> <a href="189.htm#189_sloka40">40 </a> <br>sa tad dṛṣṭvā mahad āścaryarūpaṃ; jagrāha pādau satyavatyāḥ sutasya<br>naitac citraṃ paramarṣe tvayīti; prasannacetāḥ sa uvāca cainam</div>
<div class="sloka" id="189_sloka41"> <a href="189.htm#189_sloka41">41 </a> <br>[vyāsa]<br>āsīt tapovane kā cid ṛṣeḥ kanyā mahātmanaḥ<br>nādhyagacchat patiṃ sā tu kanyā rūpavatī satī</div>
<div class="sloka" id="189_sloka42"> <a href="189.htm#189_sloka42">42 </a> <br>toṣayām āsa tapasā sā kilogreṇa śaṃkaram<br>tām uvāceśvaraḥ prīto vṛṇu kāmam iti svayam</div>
<div class="sloka" id="189_sloka43"> <a href="189.htm#189_sloka43">43 </a> <br>saivam uktābravīt kanyā devaṃ varadam īśvaram<br>patiṃ sarvaguṇopetam icchāmīti punaḥ punaḥ</div>
<div class="sloka" id="189_sloka44"> <a href="189.htm#189_sloka44">44 </a> <br>dadau tasmai sa deveśas taṃ varaṃ prītimāṃs tadā<br>pañca te patayaḥ śreṣṭhā bhaviṣyantīti śaṃkaraḥ</div>
<div class="sloka" id="189_sloka45"> <a href="189.htm#189_sloka45">45 </a> <br>sā prasādayatī devam idaṃ bhūyo 'bhyabhāṣata<br>ekaṃ patiṃ guṇopetaṃ tvatto 'rhāmīti vai tadā<br>tāṃ devadevaḥ prītātmā punaḥ prāha śubhaṃ vacaḥ</div>
<div class="sloka" id="189_sloka46"> <a href="189.htm#189_sloka46">46 </a> <br>pañca kṛtvas tvayā uktaḥ patiṃ dehīty ahaṃ punaḥ<br>tat tathā bhavitā bhadre tava tad bhadram astu te<br>deham anyaṃ gatāyās te yathoktaṃ tad bhaviṣyati</div>
<div class="sloka" id="189_sloka47"> <a href="189.htm#189_sloka47">47 </a> <br>drupadaiṣā hi sā jajñe sutā te devarūpiṇī<br>pañcānāṃ vihitā patnī kṛṣṇā pārṣaty aninditā</div>
<div class="sloka" id="189_sloka48"> <a href="189.htm#189_sloka48">48 </a> <br>svargaśrīḥ pāṇḍavārthāya samutpannā mahāmakhe<br>seha taptvā tapo ghoraṃ duhitṛtvaṃ tavāgatā</div></body></html>