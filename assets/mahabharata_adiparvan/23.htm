<html><body><div class="sloka" id="23_sloka1"> <a href="23.htm#23_sloka1">1 </a> <br>[sū]<br>suparṇenohyamānās te jagmus taṃ deśam āśu vai<br>sāgarāmbuparikṣiptaṃ pakṣisaṃgha nināditam<br>[सू] <br>सुपर्णेनोह्यमानास् ते जग्मुस् तं देशम् आशु वै <br>सागराम्बुपरिक्षिप्तं पक्षिसंघ निनादितम् </div>
<div class="sloka" id="23_sloka2"> <a href="23.htm#23_sloka2">2 </a> <br>vicitraphalapuṣpābhir vanarājibhir āvṛtam<br>bhavanair āvṛtaṃ ramyais tathā padmākarair api<br>विचित्रफलपुष्पाभिर् वनराजिभिर् आवृतम् <br>भवनैर् आवृतं रम्यैस् तथा पद्माकरैर् अपि </div>
<div class="sloka" id="23_sloka3"> <a href="23.htm#23_sloka3">3 </a> <br>prasannasalilaiś cāpi hradaiś citrair vibhūṣitam<br>divyagandhavahaiḥ puṇyair mārutair upavījitam<br>प्रसन्नसलिलैश् चापि ह्रदैश् चित्रैर् विभूषितम् <br>दिव्यगन्धवहैः पुण्यैर् मारुतैर् उपवीजितम् </div>
<div class="sloka" id="23_sloka4"> <a href="23.htm#23_sloka4">4 </a> <br>upajighradbhir ākāśaṃ vṛkṣair malayajair api<br>śobhitaṃ puṣpavarṣāṇi muñcadbhir mārutoddhutaiḥ<br>उपजिघ्रद्भिर् आकाशं वृक्षैर् मलयजैर् अपि <br>शोभितं पुष्पवर्षाणि मुञ्चद्भिर् मारुतोद्धुतैः </div>
<div class="sloka" id="23_sloka5"> <a href="23.htm#23_sloka5">5 </a> <br>kiradbhir iva tatrasthān nāgān puṣpāmbuvṛṣṭibhiḥ<br>manaḥ saṃharṣaṇaṃ puṇyaṃ gandharvāpsarasāṃ priyam<br>nānāpakṣirutaṃ ramyaṃ kadrū putra praharṣaṇam<br>किरद्भिर् इव तत्रस्थान् नागान् पुष्पाम्बुवृष्टिभिः <br>मनः संहर्षणं पुण्यं गन्धर्वाप्सरसां प्रियम् <br>नानापक्षिरुतं रम्यं कद्रू पुत्र प्रहर्षणम् </div>
<div class="sloka" id="23_sloka6"> <a href="23.htm#23_sloka6">6 </a> <br>tat te vanaṃ samāsādya vijahruḥ pannagā mudā<br>abruvaṃś ca mahāvīryaṃ suparṇaṃ patagottamam<br>तत् ते वनं समासाद्य विजह्रुः पन्नगा मुदा <br>अब्रुवंश् च महावीर्यं सुपर्णं पतगोत्तमम् </div>
<div class="sloka" id="23_sloka7"> <a href="23.htm#23_sloka7">7 </a> <br>vahāsmān aparaṃ dvīpaṃ suramyaṃ vipulodakam<br>tvaṃ hi deśān bahūn ramyān patan paśyasi khecara<br>वहास्मान् अपरं द्वीपं सुरम्यं विपुलोदकम् <br>त्वं हि देशान् बहून् रम्यान् पतन् पश्यसि खेचर </div>
<div class="sloka" id="23_sloka8"> <a href="23.htm#23_sloka8">8 </a> <br>sa vicintyābravīt pakṣī mātaraṃ vinatāṃ tadā<br>kiṃ kāraṇaṃ mayā mātaḥ kartavyaṃ sarpabhāṣitam<br>स विचिन्त्याब्रवीत् पक्षी मातरं विनतां तदा <br>किं कारणं मया मातः कर्तव्यं सर्पभाषितम् </div>
<div class="sloka" id="23_sloka9"> <a href="23.htm#23_sloka9">9 </a> <br>[vi]<br>dāsī bhūtāsmy anāryāyā bhaginyāḥ patagottama<br>paṇaṃ vitatham āsthāya sarpair upadhinā kṛtam<br>[वि] <br>दासी भूतास्म्य् अनार्याया भगिन्याः पतगोत्तम <br>पणं वितथम् आस्थाय सर्पैर् उपधिना कृतम् </div>
<div class="sloka" id="23_sloka10"> <a href="23.htm#23_sloka10">10 </a> <br>[sū]<br>tasmiṃs tu kathite mātrā kāraṇe gagane caraḥ<br>uvāca vacanaṃ sarpāṃs tena duḥkhena duḥkhitaḥ<br>[सू] <br>तस्मिंस् तु कथिते मात्रा कारणे गगने चरः <br>उवाच वचनं सर्पांस् तेन दुःखेन दुःखितः </div>
<div class="sloka" id="23_sloka11"> <a href="23.htm#23_sloka11">11 </a> <br>kim āhṛtya viditvā vā kiṃ vā kṛtveha pauruṣam<br>dāsyād vo vipramucyeyaṃ satyaṃ śaṃsata lelihāḥ<br>किम् आहृत्य विदित्वा वा किं वा कृत्वेह पुरुषम् <br>दास्याद् वो विप्रमुच्येयं सत्यं शंसत लेलिहाः </div></body></html>