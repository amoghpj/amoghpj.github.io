<html><body><div class="sloka" id="23_sloka1"> <a href="23.htm#23_sloka1">1 </a> <br>[sū]<br>suparṇenohyamānās te jagmus taṃ deśam āśu vai<br>sāgarāmbuparikṣiptaṃ pakṣisaṃgha nināditam</div>
<div class="sloka" id="23_sloka2"> <a href="23.htm#23_sloka2">2 </a> <br>vicitraphalapuṣpābhir vanarājibhir āvṛtam<br>bhavanair āvṛtaṃ ramyais tathā padmākarair api</div>
<div class="sloka" id="23_sloka3"> <a href="23.htm#23_sloka3">3 </a> <br>prasannasalilaiś cāpi hradaiś citrair vibhūṣitam<br>divyagandhavahaiḥ puṇyair mārutair upavījitam</div>
<div class="sloka" id="23_sloka4"> <a href="23.htm#23_sloka4">4 </a> <br>upajighradbhir ākāśaṃ vṛkṣair malayajair api<br>śobhitaṃ puṣpavarṣāṇi muñcadbhir mārutoddhutaiḥ</div>
<div class="sloka" id="23_sloka5"> <a href="23.htm#23_sloka5">5 </a> <br>kiradbhir iva tatrasthān nāgān puṣpāmbuvṛṣṭibhiḥ<br>manaḥ saṃharṣaṇaṃ puṇyaṃ gandharvāpsarasāṃ priyam<br>nānāpakṣirutaṃ ramyaṃ kadrū putra praharṣaṇam</div>
<div class="sloka" id="23_sloka6"> <a href="23.htm#23_sloka6">6 </a> <br>tat te vanaṃ samāsādya vijahruḥ pannagā mudā<br>abruvaṃś ca mahāvīryaṃ suparṇaṃ patagottamam</div>
<div class="sloka" id="23_sloka7"> <a href="23.htm#23_sloka7">7 </a> <br>vahāsmān aparaṃ dvīpaṃ suramyaṃ vipulodakam<br>tvaṃ hi deśān bahūn ramyān patan paśyasi khecara</div>
<div class="sloka" id="23_sloka8"> <a href="23.htm#23_sloka8">8 </a> <br>sa vicintyābravīt pakṣī mātaraṃ vinatāṃ tadā<br>kiṃ kāraṇaṃ mayā mātaḥ kartavyaṃ sarpabhāṣitam</div>
<div class="sloka" id="23_sloka9"> <a href="23.htm#23_sloka9">9 </a> <br>[vi]<br>dāsī bhūtāsmy anāryāyā bhaginyāḥ patagottama<br>paṇaṃ vitatham āsthāya sarpair upadhinā kṛtam</div>
<div class="sloka" id="23_sloka10"> <a href="23.htm#23_sloka10">10 </a> <br>[sū]<br>tasmiṃs tu kathite mātrā kāraṇe gagane caraḥ<br>uvāca vacanaṃ sarpāṃs tena duḥkhena duḥkhitaḥ</div>
<div class="sloka" id="23_sloka11"> <a href="23.htm#23_sloka11">11 </a> <br>kim āhṛtya viditvā vā kiṃ vā kṛtveha pauruṣam<br>dāsyād vo vipramucyeyaṃ satyaṃ śaṃsata lelihāḥ</div></body></html>