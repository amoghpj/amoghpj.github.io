<html><body><div class="sloka" id="85_sloka1"> <a href="85.htm#85_sloka1">1 </a> <br>[ā]<br>yadāvaso nandane kāmarūpī; saṃvatsarāṇām ayutaṃ śatānām<br>kiṃ kāraṇaṃ kārtayugapradhāna; hitvā tattvaṃ vasudhām anvapadyaḥ</div>
<div class="sloka" id="85_sloka2"> <a href="85.htm#85_sloka2">2 </a> <br>[y]<br>jñātiḥ suhṛt svajano yo yatheha; kṣīṇe vitte tyajyate mānavair hi<br>tathā tatra kṣīṇapuṇyaṃ manuṣyaṃ; tyajanti sadyaḥ seśvarā devasaṃghāḥ</div>
<div class="sloka" id="85_sloka3"> <a href="85.htm#85_sloka3">3 </a> <br>[ā]<br>kathaṃ tasmin kṣīṇapuṇyā bhavanti; saṃmuhyate me 'tra mano 'timātram<br>kiṃ viśiṣṭāḥ kasya dhāmopayānti; tad vai brūhi kṣetravit tvaṃ mato me</div>
<div class="sloka" id="85_sloka4"> <a href="85.htm#85_sloka4">4 </a> <br>[y]<br>imaṃ bhaumaṃ narakaṃ te patanti; lālapyamānā naradeva sarve<br>te kaṅkagomāyu balāśanārthaṃ; kṣīṇā vivṛddhiṃ bahudhā vrajanti</div>
<div class="sloka" id="85_sloka5"> <a href="85.htm#85_sloka5">5 </a> <br>tasmād etad varjanīyaṃ nareṇa; duṣṭaṃ loke garhaṇīyaṃ ca karma<br>ākhyātaṃ te pārthiva sarvam etad; bhūyaś cedānīṃ vada kiṃ te vadāmi</div>
<div class="sloka" id="85_sloka6"> <a href="85.htm#85_sloka6">6 </a> <br>[ā]<br>yadā tu tān vitudante vayāṃsi; tathā gṛdhrāḥ śitikaṇṭhāḥ pataṃgāḥ<br>kathaṃ bhavanti katham ābhavanti; na bhaumam anyaṃ narakaṃ śṛṇomi</div>
<div class="sloka" id="85_sloka7"> <a href="85.htm#85_sloka7">7 </a> <br>[y]<br>ūrdhvaṃ dehāt karmaṇo jṛmbhamāṇād; vyaktaṃ pṛthivyām anusaṃcaranti<br>imaṃ bhaumaṃ narakaṃ te patanti; nāvekṣante varṣapūgān anekān</div>
<div class="sloka" id="85_sloka8"> <a href="85.htm#85_sloka8">8 </a> <br>ṣaṣṭiṃ sahasrāṇi patanti vyomni; tathā aśītiṃ parivatsarāṇi<br>tān vai tudanti prapatataḥ prapātaṃ; bhīmā bhaumā rākṣasās tīkṣṇadaṃṣṭrāḥ</div>
<div class="sloka" id="85_sloka9"> <a href="85.htm#85_sloka9">9 </a> <br>[ā]<br>yad enasas te patatas tudanti; bhīmā bhaumā rākṣasās tīkṣṇadaṃṣṭrāḥ<br>kathaṃ bhavanti katham ābhavanti; kathaṃ bhūtā garbhabhūtā bhavanti</div>
<div class="sloka" id="85_sloka10"> <a href="85.htm#85_sloka10">10 </a> <br>[y]<br>asraṃ retaḥ puṣpaphalānupṛktam; anveti tad vai puruṣeṇa sṛṣṭam<br>sa vai tasyā raja āpadyate vai; sa garbhabhūtaḥ samupaiti tatra</div>
<div class="sloka" id="85_sloka11"> <a href="85.htm#85_sloka11">11 </a> <br>vanaspatīṃś cauṣadhīś cāviśanti; apo vāyuṃ pṛthivīṃ cāntarikṣam<br>catuṣpadaṃ dvipadaṃ cāpi sarvam; evaṃ bhūtā garbhabhūtā bhavanti</div>
<div class="sloka" id="85_sloka12"> <a href="85.htm#85_sloka12">12 </a> <br>[ā]<br>anyad vapur vidadhātīha garbha; utāho svit svena kāmena yāti<br>āpadyamāno narayonim etām; ācakṣva me saṃśayāt prabravīmi</div>
<div class="sloka" id="85_sloka13"> <a href="85.htm#85_sloka13">13 </a> <br>śarīradehādi samucchrayaṃ ca; cakṣuḥ śrotre labhate kena saṃjñām<br>etat tattvaṃ sarvam ācakṣva pṛṣṭaḥ; kṣetrajñaṃ tvāṃ tāta manyāma sarve</div>
<div class="sloka" id="85_sloka14"> <a href="85.htm#85_sloka14">14 </a> <br>[y]<br>vāyuḥ samutkarṣati garbhayonim; ṛtau retaḥ puṣparasānupṛktam<br>sa tatra tanmātra kṛtādhikāraḥ; krameṇa saṃvardhayatīha garbham</div>
<div class="sloka" id="85_sloka15"> <a href="85.htm#85_sloka15">15 </a> <br>sa jāyamāno vigṛhīta gātraḥ; ṣaḍ jñānaniṣṭhāyatano manuṣyaḥ<br>sa śrotrābhyāṃ vedayatīha śabdaṃ; sarvaṃ rūpaṃ paśyati cakṣuṣā ca</div>
<div class="sloka" id="85_sloka16"> <a href="85.htm#85_sloka16">16 </a> <br>ghrāṇena gandhaṃ jihvayātho rasaṃ ca; tvacā sparśaṃ manasā veda bhāvam<br>ity aṣṭakehopacitiṃ ca viddhi; mahātmanaḥ prāṇabhṛtaḥ śarīre</div>
<div class="sloka" id="85_sloka17"> <a href="85.htm#85_sloka17">17 </a> <br>[ā]<br>yaḥ saṃsthitaḥ puruṣo dahyate vā; nikhanyate vāpi nighṛṣyate vā<br>abhāva bhūtaḥ sa vināśam etya; kenātmānaṃ cetayate purastāt</div>
<div class="sloka" id="85_sloka18"> <a href="85.htm#85_sloka18">18 </a> <br>[y]<br>hitvā so 'sūn suptavan niṣṭhanitvā; purodhāya sukṛtaṃ duṣkṛtaṃ ca<br>anyāṃ yoniṃ pavanāgrānusārī; hitvā dehaṃ bhajate rājasiṃha</div>
<div class="sloka" id="85_sloka19"> <a href="85.htm#85_sloka19">19 </a> <br>puṇyāṃ yoniṃ puṇyakṛto vrajanti; pāpāṃ yoniṃ pāpakṛto vrajanti<br>kīṭāḥ pataṃgāś ca bhavanti pāpā; na me vivakṣāsti mahānubhāva</div>
<div class="sloka" id="85_sloka20"> <a href="85.htm#85_sloka20">20 </a> <br>catuṣpadā dvipadāḥ ṣaṭpadāś ca; tathā bhūtā garbhabhūtā bhavanti<br>ākhyātam etan nikhilena sarvaṃ; bhūyas tu kiṃ pṛcchasi rājasiṃha</div>
<div class="sloka" id="85_sloka21"> <a href="85.htm#85_sloka21">21 </a> <br>[ā]<br>kiṃsvit kṛtvā labhate tāta lokān; martyaḥ śreṣṭhāṃs tapasā vidyayā vā<br>tan me pṛṣṭaḥ śaṃsa sarvaṃ yathāvac; chubhāṁl lokān yena gacchet krameṇa</div>
<div class="sloka" id="85_sloka22"> <a href="85.htm#85_sloka22">22 </a> <br>[y]<br>tapaś ca dānaṃ ca śamo damaś ca; hrīr ārjavaṃ sarvabhūtānukampā<br>naśyanti mānena tamo 'bhibhūtāḥ; puṃsaḥ sadaiveti vadanti santaḥ</div>
<div class="sloka" id="85_sloka23"> <a href="85.htm#85_sloka23">23 </a> <br>adhīyānaḥ paṇḍitaṃ manyamāno; yo vidyayā hanti yaśaḥ pareṣām<br>tasyāntavantaś ca bhavanti lokā; na cāsya tad brahma phalaṃ dadāti</div>
<div class="sloka" id="85_sloka24"> <a href="85.htm#85_sloka24">24 </a> <br>catvāri karmāṇy abhayaṃkarāṇi; bhayaṃ prayacchanty ayathā kṛtāni<br>mānāgnihotram uta mānamaunaṃ; mānenādhītam uta mānayajñaḥ</div>
<div class="sloka" id="85_sloka25"> <a href="85.htm#85_sloka25">25 </a> <br>na mānyamāno mudam ādadīta; na saṃtāpaṃ prāpnuyāc cāvamānāt<br>santaḥ sataḥ pūjayantīha loke; nāsādhavaḥ sādhubuddhiṃ labhante</div>
<div class="sloka" id="85_sloka26"> <a href="85.htm#85_sloka26">26 </a> <br>iti dadyād iti yajed ity adhīyīta me vratam<br>ity asminn abhayāny āhus tāni varjyāni nityaśaḥ</div></body></html>