<html><body><div class="sloka" id="69_sloka1"> <a href="69.htm#69_sloka1">1 </a> <br>[ṣak]<br>rājan sarṣapa mātrāṇi parac chidrāṇi paśyasi<br>ātmano bilvamātrāṇi paśyann api na paśyasi</div>
<div class="sloka" id="69_sloka2"> <a href="69.htm#69_sloka2">2 </a> <br>menakā tridaśeṣv eva tridaśāś cānu menakām<br>mamaivodricyate janma duḥṣanta tava janmataḥ</div>
<div class="sloka" id="69_sloka3"> <a href="69.htm#69_sloka3">3 </a> <br>kṣitāv aṭasi rājaṃs tvam antarikṣe carāmy aham<br>āvayor antaraṃ paśya merusarṣapayor iva</div>
<div class="sloka" id="69_sloka4"> <a href="69.htm#69_sloka4">4 </a> <br>mahendrasya kuberasya yamasya varuṇasya ca<br>bhavanāny anusaṃyāmi prabhāvaṃ paśya me nṛpa</div>
<div class="sloka" id="69_sloka5"> <a href="69.htm#69_sloka5">5 </a> <br>satyaś cāpi pravādo 'yaṃ yaṃ pravakṣyāmi te 'nagha<br>nidarśanārthaṃ na dveṣāt tac chrutvā kṣantum arhasi</div>
<div class="sloka" id="69_sloka6"> <a href="69.htm#69_sloka6">6 </a> <br>virūpo yāvad ādarśe nātmanaḥ paśyate mukham<br>manyate tāvad ātmānam anyebhyo rūpavattaram</div>
<div class="sloka" id="69_sloka7"> <a href="69.htm#69_sloka7">7 </a> <br>yadā tu mukham ādarśe vikṛtaṃ so 'bhivīkṣate<br>tadetaraṃ vijānāti ātmānaṃ netaraṃ janam</div>
<div class="sloka" id="69_sloka8"> <a href="69.htm#69_sloka8">8 </a> <br>atīva rūpasaṃpanno na kiṃ cid avamanyate<br>atīva jalpan durvāco bhavatīha viheṭhakaḥ</div>
<div class="sloka" id="69_sloka9"> <a href="69.htm#69_sloka9">9 </a> <br>mūrkho hi jalpatāṃ puṃsāṃ śrutvā vācaḥ śubhāśubhāḥ<br>aśubhaṃ vākyam ādatte purīṣam iva sūkaraḥ</div>
<div class="sloka" id="69_sloka10"> <a href="69.htm#69_sloka10">10 </a> <br>prājñas tu jalpatāṃ puṃsāṃ śrutvā vācaḥ śubhāśubhāḥ<br>guṇavad vākyam ādatte haṃsaḥ kṣīram ivāmbhasaḥ</div>
<div class="sloka" id="69_sloka11"> <a href="69.htm#69_sloka11">11 </a> <br>anyān parivadan sādhur yathā hi paritapyate<br>tathā parivadann anyāṃs tuṣṭo bhavati durjanaḥ</div>
<div class="sloka" id="69_sloka12"> <a href="69.htm#69_sloka12">12 </a> <br>abhivādya yathā vṛddhān santo gacchanti nirvṛtim<br>evaṃ sajjanam ākruśya mūrkho bhavati nirvṛtaḥ</div>
<div class="sloka" id="69_sloka13"> <a href="69.htm#69_sloka13">13 </a> <br>sukhaṃ jīvanty adoṣajñā mūrkhā doṣānudarśinaḥ<br>yatra vācyāḥ paraiḥ santaḥ parān āhus tathāvidhān</div>
<div class="sloka" id="69_sloka14"> <a href="69.htm#69_sloka14">14 </a> <br>ato hāsyataraṃ loke kiṃ cid anyan na vidyate<br>idaṃ durjana ity āha durjanaḥ sajjanaṃ svayam</div>
<div class="sloka" id="69_sloka15"> <a href="69.htm#69_sloka15">15 </a> <br>satyadharmacyutāt puṃsaḥ kruddhād āśīviṣād iva<br>anāstiko 'py udvijate janaḥ kiṃ punar āstikaḥ</div>
<div class="sloka" id="69_sloka16"> <a href="69.htm#69_sloka16">16 </a> <br>svayam utpādya vai putraṃ sadṛśaṃ yo 'vamanyate<br>tasya devāḥ śriyaṃ ghnanti na ca lokān upāśnute</div>
<div class="sloka" id="69_sloka17"> <a href="69.htm#69_sloka17">17 </a> <br>kulavaṃśapratiṣṭhāṃ hi pitaraḥ putram abruvan<br>uttamaṃ sarvadharmāṇāṃ tasmāt putraṃ na saṃtyajet</div>
<div class="sloka" id="69_sloka18"> <a href="69.htm#69_sloka18">18 </a> <br>svapatnī prabhavān pañca labdhān krītān vivardhitān<br>kṛtān anyāsu cotpannān putrān vai manur abravīt</div>
<div class="sloka" id="69_sloka19"> <a href="69.htm#69_sloka19">19 </a> <br>dharmakīrty āvahā nṝṇāṃ manasaḥ prītivardhanāḥ<br>trāyante narakāj jātāḥ putrā dharmaplavāḥ pitṝn</div>
<div class="sloka" id="69_sloka20"> <a href="69.htm#69_sloka20">20 </a> <br>sa tvaṃ nṛpatiśārdūla na putraṃ tyaktum arhasi<br>ātmānaṃ satyadharmau ca pālayāno mahīpate<br>narendra siṃhakapaṭaṃ na voḍhuṃ tvam ihārhasi</div>
<div class="sloka" id="69_sloka21"> <a href="69.htm#69_sloka21">21 </a> <br>varaṃ kūpaśatād vāpī varaṃ vāpī śatāt kratuḥ<br>varaṃ kratuśatāt putraḥ satyaṃ putraśatād varam</div>
<div class="sloka" id="69_sloka22"> <a href="69.htm#69_sloka22">22 </a> <br>aśvamedha sahasraṃ ca satyaṃ ca tulayā dhṛtam<br>aśvamedha sahasrād dhi satyam eva viśiṣyate</div>
<div class="sloka" id="69_sloka23"> <a href="69.htm#69_sloka23">23 </a> <br>sarvavedādhigamanaṃ sarvatīrthāvagāhanam<br>satyaṃ ca vadato rājan samaṃ vā syān na vā samam</div>
<div class="sloka" id="69_sloka24"> <a href="69.htm#69_sloka24">24 </a> <br>nāsti satyāt paro dharmo na satyād vidyate param<br>na hi tīvrataraṃ kiṃ cid anṛtād iha vidyate</div>
<div class="sloka" id="69_sloka25"> <a href="69.htm#69_sloka25">25 </a> <br>rājan satyaṃ paraṃ brahmasatyaṃ ca samayaḥ paraḥ<br>mā tyākṣīḥ samayaṃ rājan satyaṃ saṃgatam astu te</div>
<div class="sloka" id="69_sloka26"> <a href="69.htm#69_sloka26">26 </a> <br>anṛte cet prasaṅgas te śraddadhāsi na cet svayam<br>ātmano hanta gacchāmi tvādṛśe nāsti saṃgatam</div>
<div class="sloka" id="69_sloka27"> <a href="69.htm#69_sloka27">27 </a> <br>ṛte 'pi tvayi duḥṣanta śaula rājāvataṃsakām<br>caturantām imām urvīṃ putro me pālayiṣyati</div>
<div class="sloka" id="69_sloka28"> <a href="69.htm#69_sloka28">28 </a> <br>[v]<br>etāvad uktvā vacanaṃ prātiṣṭhata śakuntalā<br>athāntarikṣe duḥṣantaṃ vāg uvācāśarīriṇī<br>ṛtvik purohitācāryair mantribhiś cāvṛtaṃ tadā</div>
<div class="sloka" id="69_sloka29"> <a href="69.htm#69_sloka29">29 </a> <br>bhastrā mātā pituḥ putro yena jātaḥ sa eva saḥ<br>bharasva putraṃ duḥṣanta māvamaṃsthāḥ śakuntalām</div>
<div class="sloka" id="69_sloka30"> <a href="69.htm#69_sloka30">30 </a> <br>retodhāḥ putra unnayati naradeva yamakṣayāt<br>tvaṃ cāsya dhātā garbhasya satyam āha śakuntalā</div>
<div class="sloka" id="69_sloka31"> <a href="69.htm#69_sloka31">31 </a> <br>jāyā janayate putram ātmano 'ṅgaṃ dvidhākṛtam<br>tasmād bharasva duḥṣanta putraṃ śākuntalaṃ nṛpa</div>
<div class="sloka" id="69_sloka32"> <a href="69.htm#69_sloka32">32 </a> <br>abhūtir eṣā kas tyajyāj jīvañ jīvantam ātmajam<br>śākuntalaṃ mahātmānaṃ dauḥṣantiṃ bhara paurava</div>
<div class="sloka" id="69_sloka33"> <a href="69.htm#69_sloka33">33 </a> <br>bhartavyo 'yaṃ tvayā yasmād asmākaṃ vacanād api<br>tasmād bhavatv ayaṃ nāmnā bharato nāma te sutaḥ</div>
<div class="sloka" id="69_sloka34"> <a href="69.htm#69_sloka34">34 </a> <br>tac chrutvā pauravo rājā vyāhṛtaṃ vai divaukasām<br>purohitam amātyāṃś ca saṃprahṛṣṭo 'bravīd idam</div>
<div class="sloka" id="69_sloka35"> <a href="69.htm#69_sloka35">35 </a> <br>śṛṇvantv etad bhavanto 'sya devadūtasya bhāṣitam<br>aham apy evam evainaṃ jānāmi svayam ātmajam</div>
<div class="sloka" id="69_sloka36"> <a href="69.htm#69_sloka36">36 </a> <br>yady ahaṃ vacanād eva gṛhṇīyām imam ātmajam<br>bhaved dhi śaṅkā lokasya naivaṃ śuddho bhaved ayam</div>
<div class="sloka" id="69_sloka37"> <a href="69.htm#69_sloka37">37 </a> <br>taṃ viśodhya tadā rājā devadūtena bhārata<br>hṛṣṭaḥ pramuditaś cāpi pratijagrāha taṃ sutam</div>
<div class="sloka" id="69_sloka38"> <a href="69.htm#69_sloka38">38 </a> <br>mūrdhni cainam upāghrāya sasnehaṃ pariṣasvaje<br>sabhājyamāno vipraiś ca stūyamānaś ca bandibhiḥ<br>sa mudaṃ paramāṃ lebhe putra saṃsparśajāṃ nṛpaḥ</div>
<div class="sloka" id="69_sloka39"> <a href="69.htm#69_sloka39">39 </a> <br>tāṃ caiva bhāryāṃ dharmajñaḥ pūjayām āsa dharmataḥ<br>abravīc caiva tāṃ rājā sāntvapūrvam idaṃ vacaḥ</div>
<div class="sloka" id="69_sloka40"> <a href="69.htm#69_sloka40">40 </a> <br>kṛto lokaparokṣo 'yaṃ saṃbandho vai tvayā saha<br>tasmād etan mayā devi tvac chuddhy arthaṃ vicāritam</div>
<div class="sloka" id="69_sloka41"> <a href="69.htm#69_sloka41">41 </a> <br>manyate caiva lokas te strībhāvān mayi saṃgatam<br>putraś cāyaṃ vṛto rājye mayā tasmād vicāritam</div>
<div class="sloka" id="69_sloka42"> <a href="69.htm#69_sloka42">42 </a> <br>yac ca kopitayātyarthaṃ tvayokto 'smy apriyaṃ priye<br>praṇayinyā viśālākṣi tat kṣāntaṃ te mayā śubhe</div>
<div class="sloka" id="69_sloka43"> <a href="69.htm#69_sloka43">43 </a> <br>tām evam uktvā rājarṣir duḥṣanto mahiṣīṃ priyām<br>vāsobhir annapānaiś ca pūjayām āsa bhārata</div>
<div class="sloka" id="69_sloka44"> <a href="69.htm#69_sloka44">44 </a> <br>duḥṣantaś ca tato rājā putraṃ śākuntalaṃ tadā<br>bharataṃ nāmataḥ kṛtvā yauvarājye 'bhyaṣecayat</div>
<div class="sloka" id="69_sloka45"> <a href="69.htm#69_sloka45">45 </a> <br>tasya tat prathitaṃ cakraṃ prāvartata mahātmanaḥ<br>bhāsvaraṃ divyam ajitaṃ lokasaṃnādanaṃ mahat</div>
<div class="sloka" id="69_sloka46"> <a href="69.htm#69_sloka46">46 </a> <br>sa vijitya mahīpālāṃś cakāra vaśavartinaḥ<br>cakāra ca satāṃ dharmaṃ prāpa cānuttamaṃ yaśaḥ</div>
<div class="sloka" id="69_sloka47"> <a href="69.htm#69_sloka47">47 </a> <br>sa rājā cakravarty āsīt sārvabhaumaḥ pratāpavān<br>īje ca bahubhir yajñair yathā śakro marutpatiḥ</div>
<div class="sloka" id="69_sloka48"> <a href="69.htm#69_sloka48">48 </a> <br>yājayām āsa taṃ kaṇvo dakṣavad bhūridakṣiṇam<br>śrīmān govitataṃ nāma vājimedham avāpa saḥ<br>yasmin sahasraṃ padmānāṃ kaṇvāya bharato dadau</div>
<div class="sloka" id="69_sloka49"> <a href="69.htm#69_sloka49">49 </a> <br>bharatād bhāratī kīrtir yenedaṃ bhārataṃ kulam<br>apare ye ca pūrve ca bhāratā iti viśrutāḥ</div>
<div class="sloka" id="69_sloka50"> <a href="69.htm#69_sloka50">50 </a> <br>bharatasyānvavāye hi devakalpā mahaujasaḥ<br>babhūvur brahmakalpāś ca bahavo rājasattamaḥ</div></body></html>