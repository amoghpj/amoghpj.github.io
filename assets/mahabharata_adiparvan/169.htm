<html><body><div class="sloka" id="169_sloka1"> <a href="169.htm#169_sloka1">1 </a> <br>[g]<br>āśramasthā tataḥ putram adṛśyantī vyajāyata<br>śakteḥ kulakaraṃ rājan dvitīyam iva śaktinam</div>
<div class="sloka" id="169_sloka2"> <a href="169.htm#169_sloka2">2 </a> <br>jātakarmādikās tasya kriyāḥ sa munipuṃgavaḥ<br>pautrasya bharataśreṣṭha cakāra bhagavān svayam</div>
<div class="sloka" id="169_sloka3"> <a href="169.htm#169_sloka3">3 </a> <br>parāsuś ca yatas tena vasiṣṭhaḥ sthāpitas tadā<br>garbhasthena tato loke parāśara iti smṛtaḥ</div>
<div class="sloka" id="169_sloka4"> <a href="169.htm#169_sloka4">4 </a> <br>amanyata sa dharmātmā vasiṣṭhaṃ pitaraṃ tadā<br>janmaprabhṛti tasmiṃś ca pitarīva vyavartata</div>
<div class="sloka" id="169_sloka5"> <a href="169.htm#169_sloka5">5 </a> <br>sa tāta iti viprarṣiṃ vasiṣṭhaṃ pratyabhāṣata<br>mātuḥ samakṣaṃ kaunteya adṛśyantyāḥ paraṃtapa</div>
<div class="sloka" id="169_sloka6"> <a href="169.htm#169_sloka6">6 </a> <br>tāteti paripūrṇārthaṃ tasya tan madhuraṃ vacaḥ<br>adṛśyanty aśrupūrṇākṣī śṛṇvantī tam uvāca ha</div>
<div class="sloka" id="169_sloka7"> <a href="169.htm#169_sloka7">7 </a> <br>mā tāta tāta tāteti na te tāto mahāmuniḥ<br>rakṣasā bhakṣitas tāta tava tāto vanāntare</div>
<div class="sloka" id="169_sloka8"> <a href="169.htm#169_sloka8">8 </a> <br>manyase yaṃ tu tāteti naiṣa tātas tavānagha<br>āryas tv eṣa pitā tasya pitus tava mahātmanaḥ</div>
<div class="sloka" id="169_sloka9"> <a href="169.htm#169_sloka9">9 </a> <br>sa evam ukto duḥkhārtaḥ satyavāg ṛṣisattamaḥ<br>sarvalokavināśāya matiṃ cakre mahāmanāḥ</div>
<div class="sloka" id="169_sloka10"> <a href="169.htm#169_sloka10">10 </a> <br>taṃ tathā niścitātmānaṃ mahātmānaṃ mahātapāḥ<br>vasiṣṭho vārayām āsa hetunā yena tac chṛṇu</div>
<div class="sloka" id="169_sloka11"> <a href="169.htm#169_sloka11">11 </a> <br>[vas]<br>kṛtavīrya iti khyāto babhūva nṛpatiḥ kṣitau<br>yājyo vedavidāṃ loke bhṛgūṇāṃ pārthivarṣabhaḥ</div>
<div class="sloka" id="169_sloka12"> <a href="169.htm#169_sloka12">12 </a> <br>sa tān agrabhujas tāta dhānyena ca dhanena ca<br>somānte tarpayām āsa vipulena viśāṃ patiḥ</div>
<div class="sloka" id="169_sloka13"> <a href="169.htm#169_sloka13">13 </a> <br>tasmin nṛpatiśārdūle svaryāte 'tha kadā cana<br>babhūva tat kuleyānāṃ dravyakāryam upasthitam</div>
<div class="sloka" id="169_sloka14"> <a href="169.htm#169_sloka14">14 </a> <br>te bhṛgūṇāṃ dhanaṃ jñātvā rājānaḥ sarva eva ha<br>yāciṣṇavo 'bhijagmus tāṃs tāta bhārgava sattamān</div>
<div class="sloka" id="169_sloka15"> <a href="169.htm#169_sloka15">15 </a> <br>bhūmau tu nidadhuḥ ke cid bhṛgavo dhanabhakṣayam<br>daduḥ ke cid dvijātibhyo jñātvā kṣatriyato bhayam</div>
<div class="sloka" id="169_sloka16"> <a href="169.htm#169_sloka16">16 </a> <br>bhṛgavas tu daduḥ ke cit teṣāṃ vittaṃ yathepsitam<br>kṣatriyāṇāṃ tadā tāta kāraṇāntara darśanāt</div>
<div class="sloka" id="169_sloka17"> <a href="169.htm#169_sloka17">17 </a> <br>tato mahītalaṃ tāta kṣatriyeṇa yadṛcchayā<br>khānatādhigataṃ vittaṃ kena cid bhṛguveśmani<br>tad vittaṃ dadṛśuḥ sarve sametāḥ kṣatriyarṣabhāḥ</div>
<div class="sloka" id="169_sloka18"> <a href="169.htm#169_sloka18">18 </a> <br>avamanya tataḥ kopād bhṛgūṃs tāñ śaraṇāgatān<br>nijaghnus te maheṣvāsāḥ sarvāṃs tān niśitaiḥ śaraiḥ<br>ā garbhād anukṛntantaś ceruś caiva vasuṃdharām</div>
<div class="sloka" id="169_sloka19"> <a href="169.htm#169_sloka19">19 </a> <br>tata ucchidyamāneṣu bhṛguṣv evaṃ bhayāt tadā<br>bhṛgupatnyo giriṃ tāta himavantaṃ prapedire</div>
<div class="sloka" id="169_sloka20"> <a href="169.htm#169_sloka20">20 </a> <br>tāsām anyatamā garbhaṃ bhayād dādhāra taijasam<br>ūruṇaikena vāmorur bhartuḥ kulavivṛddhaye<br>dadṛśur brāhmaṇīṃ tāṃ te dīpyamānāṃ svatejasā</div>
<div class="sloka" id="169_sloka21"> <a href="169.htm#169_sloka21">21 </a> <br>atha garbhaḥ sa bhittvoruṃ brāhmaṇyā nirjagāma ha<br>muṣṇan dṛṣṭīḥ kṣatriyāṇāṃ madhyāhna iva bhāskaraḥ<br>tataś cakṣur viyuktās te giridurgeṣu babhramuḥ</div>
<div class="sloka" id="169_sloka22"> <a href="169.htm#169_sloka22">22 </a> <br>tatas te moghasaṃkalpā bhayārtāḥ kṣatriyarṣabhāḥ<br>brahmaṇīṃ śaraṇaṃ jagmur dṛṣṭyarthaṃ tām aninditām</div>
<div class="sloka" id="169_sloka23"> <a href="169.htm#169_sloka23">23 </a> <br>ūcuś caināṃ mahābhāgāṃ kṣatriyās te vicetasaḥ<br>jyotiḥ prahīṇā duḥkhārtāḥ śāntārciṣa ivāgnayaḥ</div>
<div class="sloka" id="169_sloka24"> <a href="169.htm#169_sloka24">24 </a> <br>bhagavatyāḥ prasādena gacchet kṣatraṃ sacakṣuṣam<br>upāramya ca gacchema sahitāḥ pāpakarmaṇaḥ</div></body></html>