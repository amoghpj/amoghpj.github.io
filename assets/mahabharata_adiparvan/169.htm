<html><body><div class="sloka" id="169_sloka1"> <a href="169.htm#169_sloka1">1 </a> <br>[g]<br>āśramasthā tataḥ putram adṛśyantī vyajāyata<br>śakteḥ kulakaraṃ rājan dvitīyam iva śaktinam<br>[ग्] <br>आश्रमस्था ततः पुत्रम् अदृश्यन्ती व्यजायत <br>शक्तेः कुलकरं राजन् द्वितीयम् इव शक्तिनम् </div>
<div class="sloka" id="169_sloka2"> <a href="169.htm#169_sloka2">2 </a> <br>jātakarmādikās tasya kriyāḥ sa munipuṃgavaḥ<br>pautrasya bharataśreṣṭha cakāra bhagavān svayam<br>जातकर्मादिकास् तस्य क्रियाः स मुनिपुंगवः <br>पुत्रस्य भरतश्रेष्ठ चकार भगवान् स्वयम् </div>
<div class="sloka" id="169_sloka3"> <a href="169.htm#169_sloka3">3 </a> <br>parāsuś ca yatas tena vasiṣṭhaḥ sthāpitas tadā<br>garbhasthena tato loke parāśara iti smṛtaḥ<br>परासुश् च यतस् तेन वसिष्ठः स्थापितस् तदा <br>गर्भस्थेन ततो लोके पराशर इति स्मृतः </div>
<div class="sloka" id="169_sloka4"> <a href="169.htm#169_sloka4">4 </a> <br>amanyata sa dharmātmā vasiṣṭhaṃ pitaraṃ tadā<br>janmaprabhṛti tasmiṃś ca pitarīva vyavartata<br>अमन्यत स धर्मात्मा वसिष्ठं पितरं तदा <br>जन्मप्रभृति तस्मिंश् च पितरीव व्यवर्तत </div>
<div class="sloka" id="169_sloka5"> <a href="169.htm#169_sloka5">5 </a> <br>sa tāta iti viprarṣiṃ vasiṣṭhaṃ pratyabhāṣata<br>mātuḥ samakṣaṃ kaunteya adṛśyantyāḥ paraṃtapa<br>स तात इति विप्रर्षिं वसिष्ठं प्रत्यभाषत <br>मातुः समक्षं कुन्तेय अदृश्यन्त्याः परंतप </div>
<div class="sloka" id="169_sloka6"> <a href="169.htm#169_sloka6">6 </a> <br>tāteti paripūrṇārthaṃ tasya tan madhuraṃ vacaḥ<br>adṛśyanty aśrupūrṇākṣī śṛṇvantī tam uvāca ha<br>तातेति परिपूर्णार्थं तस्य तन् मधुरं वचः <br>अदृश्यन्त्य् अश्रुपूर्णाक्षी शृण्वन्ती तम् उवाच ह </div>
<div class="sloka" id="169_sloka7"> <a href="169.htm#169_sloka7">7 </a> <br>mā tāta tāta tāteti na te tāto mahāmuniḥ<br>rakṣasā bhakṣitas tāta tava tāto vanāntare<br>मा तात तात तातेति न ते तातो महामुनिः <br>रक्षसा भक्षितस् तात तव तातो वनान्तरे </div>
<div class="sloka" id="169_sloka8"> <a href="169.htm#169_sloka8">8 </a> <br>manyase yaṃ tu tāteti naiṣa tātas tavānagha<br>āryas tv eṣa pitā tasya pitus tava mahātmanaḥ<br>मन्यसे यं तु तातेति नैष तातस् तवानघ <br>आर्यस् त्व् एष पिता तस्य पितुस् तव महात्मनः </div>
<div class="sloka" id="169_sloka9"> <a href="169.htm#169_sloka9">9 </a> <br>sa evam ukto duḥkhārtaḥ satyavāg ṛṣisattamaḥ<br>sarvalokavināśāya matiṃ cakre mahāmanāḥ<br>स एवम् उक्तो दुःखार्तः सत्यवाग् ऋषिसत्तमः <br>सर्वलोकविनाशाय मतिं चक्रे महामनाः </div>
<div class="sloka" id="169_sloka10"> <a href="169.htm#169_sloka10">10 </a> <br>taṃ tathā niścitātmānaṃ mahātmānaṃ mahātapāḥ<br>vasiṣṭho vārayām āsa hetunā yena tac chṛṇu<br>तं तथा निश्चितात्मानं महात्मानं महातपाः <br>वसिष्ठो वारयाम् आस हेतुना येन तच् छृणु </div>
<div class="sloka" id="169_sloka11"> <a href="169.htm#169_sloka11">11 </a> <br>[vas]<br>kṛtavīrya iti khyāto babhūva nṛpatiḥ kṣitau<br>yājyo vedavidāṃ loke bhṛgūṇāṃ pārthivarṣabhaḥ<br>[वस्] <br>कृतवीर्य इति ख्यातो बभूव नृपतिः क्षितु <br>याज्यो वेदविदां लोके भृगूणां पार्थिवर्षभः </div>
<div class="sloka" id="169_sloka12"> <a href="169.htm#169_sloka12">12 </a> <br>sa tān agrabhujas tāta dhānyena ca dhanena ca<br>somānte tarpayām āsa vipulena viśāṃ patiḥ<br>स तान् अग्रभुजस् तात धान्येन च धनेन च <br>सोमान्ते तर्पयाम् आस विपुलेन विशां पतिः </div>
<div class="sloka" id="169_sloka13"> <a href="169.htm#169_sloka13">13 </a> <br>tasmin nṛpatiśārdūle svaryāte 'tha kadā cana<br>babhūva tat kuleyānāṃ dravyakāryam upasthitam<br>तस्मिन् नृपतिशार्दूले स्वर्याते 'थ कदा चन <br>बभूव तत् कुलेयानां द्रव्यकार्यम् उपस्थितम् </div>
<div class="sloka" id="169_sloka14"> <a href="169.htm#169_sloka14">14 </a> <br>te bhṛgūṇāṃ dhanaṃ jñātvā rājānaḥ sarva eva ha<br>yāciṣṇavo 'bhijagmus tāṃs tāta bhārgava sattamān<br>ते भृगूणां धनं ज्ञात्वा राजानः सर्व एव ह <br>याचिष्णवो 'भिजग्मुस् तांस् तात भार्गव सत्तमान् </div>
<div class="sloka" id="169_sloka15"> <a href="169.htm#169_sloka15">15 </a> <br>bhūmau tu nidadhuḥ ke cid bhṛgavo dhanabhakṣayam<br>daduḥ ke cid dvijātibhyo jñātvā kṣatriyato bhayam<br>भूमु तु निदधुः के चिद् भृगवो धनभक्षयम् <br>ददुः के चिद् द्विजातिभ्यो ज्ञात्वा क्षत्रियतो भयम् </div>
<div class="sloka" id="169_sloka16"> <a href="169.htm#169_sloka16">16 </a> <br>bhṛgavas tu daduḥ ke cit teṣāṃ vittaṃ yathepsitam<br>kṣatriyāṇāṃ tadā tāta kāraṇāntara darśanāt<br>भृगवस् तु ददुः के चित् तेषां वित्तं यथेप्सितम् <br>क्षत्रियाणां तदा तात कारणान्तर दर्शनात् </div>
<div class="sloka" id="169_sloka17"> <a href="169.htm#169_sloka17">17 </a> <br>tato mahītalaṃ tāta kṣatriyeṇa yadṛcchayā<br>khānatādhigataṃ vittaṃ kena cid bhṛguveśmani<br>tad vittaṃ dadṛśuḥ sarve sametāḥ kṣatriyarṣabhāḥ<br>ततो महीतलं तात क्षत्रियेण यदृच्छया <br>खानताधिगतं वित्तं केन चिद् भृगुवेश्मनि <br>तद् वित्तं ददृशुः सर्वे समेताः क्षत्रियर्षभाः </div>
<div class="sloka" id="169_sloka18"> <a href="169.htm#169_sloka18">18 </a> <br>avamanya tataḥ kopād bhṛgūṃs tāñ śaraṇāgatān<br>nijaghnus te maheṣvāsāḥ sarvāṃs tān niśitaiḥ śaraiḥ<br>ā garbhād anukṛntantaś ceruś caiva vasuṃdharām<br>अवमन्य ततः कोपाद् भृगूंस् ताञ् शरणागतान् <br>निजघ्नुस् ते महेष्वासाः सर्वांस् तान् निशितैः शरैः <br>आ गर्भाद् अनुकृन्तन्तश् चेरुश् चैव वसुंधराम् </div>
<div class="sloka" id="169_sloka19"> <a href="169.htm#169_sloka19">19 </a> <br>tata ucchidyamāneṣu bhṛguṣv evaṃ bhayāt tadā<br>bhṛgupatnyo giriṃ tāta himavantaṃ prapedire<br>तत उच्छिद्यमानेषु भृगुष्व् एवं भयात् तदा <br>भृगुपत्न्यो गिरिं तात हिमवन्तं प्रपेदिरे </div>
<div class="sloka" id="169_sloka20"> <a href="169.htm#169_sloka20">20 </a> <br>tāsām anyatamā garbhaṃ bhayād dādhāra taijasam<br>ūruṇaikena vāmorur bhartuḥ kulavivṛddhaye<br>dadṛśur brāhmaṇīṃ tāṃ te dīpyamānāṃ svatejasā<br>तासाम् अन्यतमा गर्भं भयाद् दाधार तैजसम् <br>ऊरुणैकेन वामोरुर् भर्तुः कुलविवृद्धये <br>ददृशुर् ब्राह्मणीं तां ते दीप्यमानां स्वतेजसा </div>
<div class="sloka" id="169_sloka21"> <a href="169.htm#169_sloka21">21 </a> <br>atha garbhaḥ sa bhittvoruṃ brāhmaṇyā nirjagāma ha<br>muṣṇan dṛṣṭīḥ kṣatriyāṇāṃ madhyāhna iva bhāskaraḥ<br>tataś cakṣur viyuktās te giridurgeṣu babhramuḥ<br>अथ गर्भः स भित्त्वोरुं ब्राह्मण्या निर्जगाम ह <br>मुष्णन् दृष्टीः क्षत्रियाणां मध्याह्न इव भास्करः <br>ततश् चक्षुर् वियुक्तास् ते गिरिदुर्गेषु बभ्रमुः </div>
<div class="sloka" id="169_sloka22"> <a href="169.htm#169_sloka22">22 </a> <br>tatas te moghasaṃkalpā bhayārtāḥ kṣatriyarṣabhāḥ<br>brahmaṇīṃ śaraṇaṃ jagmur dṛṣṭyarthaṃ tām aninditām<br>ततस् ते मोघसंकल्पा भयार्ताः क्षत्रियर्षभाः <br>ब्रह्मणीं शरणं जग्मुर् दृष्ट्यर्थं ताम् अनिन्दिताम् </div>
<div class="sloka" id="169_sloka23"> <a href="169.htm#169_sloka23">23 </a> <br>ūcuś caināṃ mahābhāgāṃ kṣatriyās te vicetasaḥ<br>jyotiḥ prahīṇā duḥkhārtāḥ śāntārciṣa ivāgnayaḥ<br>ऊचुश् चैनां महाभागां क्षत्रियास् ते विचेतसः <br>ज्योतिः प्रहीणा दुःखार्ताः शान्तार्चिष इवाग्नयः </div>
<div class="sloka" id="169_sloka24"> <a href="169.htm#169_sloka24">24 </a> <br>bhagavatyāḥ prasādena gacchet kṣatraṃ sacakṣuṣam<br>upāramya ca gacchema sahitāḥ pāpakarmaṇaḥ<br>भगवत्याः प्रसादेन गच्छेत् क्षत्रं सचक्षुषम् <br>उपारम्य च गच्छेम सहिताः पापकर्मणः </div></body></html>