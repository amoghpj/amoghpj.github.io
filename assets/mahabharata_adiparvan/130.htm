<html><body><div class="sloka" id="130_sloka1"> <a href="130.htm#130_sloka1">1 </a> <br>[vai]<br>dhṛtarāṣṭras tu putrasya śrutvā vacanam īdṛśam<br>muhūrtam iva saṃcintya duryodhanam athābravīt</div>
<div class="sloka" id="130_sloka2"> <a href="130.htm#130_sloka2">2 </a> <br>dharmanityaḥ sadā pāṇḍur mamāsīt priyakṛd dhitaḥ<br>sarveṣu jñātiṣu tathā mayi tv āsīd viśeṣataḥ</div>
<div class="sloka" id="130_sloka3"> <a href="130.htm#130_sloka3">3 </a> <br>nāsya kiṃ cin na jānāmi bhojanādi cikīrṣitam<br>nivedayati nityaṃ hi mama rājyaṃ dhṛtavrataḥ</div>
<div class="sloka" id="130_sloka4"> <a href="130.htm#130_sloka4">4 </a> <br>tasya putro yathā pāṇḍus tathā dharmaparāyaṇaḥ<br>guṇavāṁl lokavikhyātaḥ paurāṇāṃ ca susaṃmataḥ</div>
<div class="sloka" id="130_sloka5"> <a href="130.htm#130_sloka5">5 </a> <br>sa kathaṃ śakyam asmābhir apakraṣṭuṃ balād itaḥ<br>pitṛpaitāmahād rājyāt sasahāyo viśeṣataḥ</div>
<div class="sloka" id="130_sloka6"> <a href="130.htm#130_sloka6">6 </a> <br>bhṛtā hi pāṇḍunāmātyā balaṃ ca satataṃ bhṛtam<br>bhṛtāḥ putrāś ca pautrāś ca teṣām api viśeṣataḥ</div>
<div class="sloka" id="130_sloka7"> <a href="130.htm#130_sloka7">7 </a> <br>te purā satkṛtās tāta pāṇḍunā pauravā janāḥ<br>kathaṃ yudhiṣṭhirasyārthe na no hanyuḥ sabāndhavān</div>
<div class="sloka" id="130_sloka8"> <a href="130.htm#130_sloka8">8 </a> <br>[dur]<br>evam etan mayā tāta bhāvitaṃ doṣam ātmani<br>dṛṣṭvā prakṛtayaḥ sarvā arthamānena yojitāḥ</div>
<div class="sloka" id="130_sloka9"> <a href="130.htm#130_sloka9">9 </a> <br>dhruvam asmat sahāyās te bhaviṣyanti pradhānataḥ<br>arthavargaḥ sahāmātyo matsaṃstho 'dya mahīpate</div>
<div class="sloka" id="130_sloka10"> <a href="130.htm#130_sloka10">10 </a> <br>sa bhavān pāṇḍavān āśu vivāsayitum arhati<br>mṛdunaivābhyupāyena nagaraṃ vāraṇāvatam</div>
<div class="sloka" id="130_sloka11"> <a href="130.htm#130_sloka11">11 </a> <br>yadā pratiṣṭhitaṃ rājyaṃ mayi rājan bhaviṣyati<br>tadā kuntī sahāpatyā punar eṣyati bhārata</div>
<div class="sloka" id="130_sloka12"> <a href="130.htm#130_sloka12">12 </a> <br>[dhṛ]<br>duryodhana mamāpy etad dhṛdi saṃparivartate<br>abhiprāyasya pāpatvān naitat tu vivṛṇomy aham</div>
<div class="sloka" id="130_sloka13"> <a href="130.htm#130_sloka13">13 </a> <br>na ca bhīṣmo na ca droṇo na kṣattā na ca gautamaḥ<br>vivāsyamānān kaunteyān anumaṃsyanti karhi cit</div>
<div class="sloka" id="130_sloka14"> <a href="130.htm#130_sloka14">14 </a> <br>samā hi kauraveyāṇāṃ vayam ete ca putraka<br>naite viṣamam iccheyur dharmayuktā manasvinaḥ</div>
<div class="sloka" id="130_sloka15"> <a href="130.htm#130_sloka15">15 </a> <br>te vayaṃ kauraveyāṇām eteṣāṃ ca mahātmanām<br>kathaṃ na vadhyatāṃ tāta gacchema jagatas tathā</div>
<div class="sloka" id="130_sloka16"> <a href="130.htm#130_sloka16">16 </a> <br>[dur]<br>madhyasthaḥ satataṃ bhīṣmo droṇaputro mayi sthitaḥ<br>yataḥ putras tato droṇo bhavitā nātra sāṃśayaḥ</div>
<div class="sloka" id="130_sloka17"> <a href="130.htm#130_sloka17">17 </a> <br>kṛpaḥ śāradvataś caiva yata ete trayas tataḥ<br>droṇaṃ ca bhāgineyaṃ ca na sa tyakṣyati karhi cit</div>
<div class="sloka" id="130_sloka18"> <a href="130.htm#130_sloka18">18 </a> <br>kṣattārtha baddhas tv asmākaṃ pracchannaṃ tu yataḥ pare<br>na caikaḥ sa samartho 'smān pāṇḍavārthe prabādhitum</div>
<div class="sloka" id="130_sloka19"> <a href="130.htm#130_sloka19">19 </a> <br>sa viśrabdhaḥ pāṇḍuputrān saha mātrā vivāsaya<br>vāraṇāvatam adyaiva nātra doṣo bhaviṣyati</div></body></html>