<html><body><div class="sloka" id="181_sloka1"> <a href="181.htm#181_sloka1">1 </a> <br>[vai]<br>ajināni vidhunvantaḥ karakāṃś ca dvijarṣabhāḥ<br>ūcus taṃ bhīr na kartavyā vayaṃ yotsyāmahe parān</div>
<div class="sloka" id="181_sloka2"> <a href="181.htm#181_sloka2">2 </a> <br>tān evaṃ vadato viprān arjunaḥ prahasann iva<br>uvāca prekṣakā bhūtvā yūyaṃ tiṣṭhata pārśvataḥ</div>
<div class="sloka" id="181_sloka3"> <a href="181.htm#181_sloka3">3 </a> <br>aham enān ajihmāgraiḥ śataśo vikirañ śaraiḥ<br>vārayiṣyāmi saṃkruddhān mantrair āśīviṣān iva</div>
<div class="sloka" id="181_sloka4"> <a href="181.htm#181_sloka4">4 </a> <br>iti tad dhanur ādāya śulkāvāptaṃ mahārathaḥ<br>bhrātrā bhīmena sahitas tasthau girir ivācalaḥ</div>
<div class="sloka" id="181_sloka5"> <a href="181.htm#181_sloka5">5 </a> <br>tataḥ karṇa mukhān kruddhān kṣatriyāṃs tān ruṣotthitān<br>saṃpetatur abhītau tau gajau pratigajān iva</div>
<div class="sloka" id="181_sloka6"> <a href="181.htm#181_sloka6">6 </a> <br>ūcuś ca vācaḥ paruṣās te rājāno jighāṃsavaḥ<br>āhave hi dvijasyāpi vadho hṛṣṭo yuyutsataḥ</div>
<div class="sloka" id="181_sloka7"> <a href="181.htm#181_sloka7">7 </a> <br>tato vaikartanaḥ karṇo jagāmārjunam ojasā<br>yuddhārthī vāśitā hetor gajaḥ pratigajaṃ yathā</div>
<div class="sloka" id="181_sloka8"> <a href="181.htm#181_sloka8">8 </a> <br>bhīmasenaṃ yayau śalyo madrāṇām īśvaro balī<br>duryodhanādayas tv anye brāhmaṇaiḥ saha saṃgatāḥ<br>mṛdupūrvam ayatnena pratayudhyaṃs tadāhave</div>
<div class="sloka" id="181_sloka9"> <a href="181.htm#181_sloka9">9 </a> <br>tato 'rjunaḥ pratyavidhyad āpatantaṃ tribhiḥ śaraiḥ<br>karṇaṃ vaikartanaṃ dhīmān vikṛṣya balavad dhanuḥ</div>
<div class="sloka" id="181_sloka10"> <a href="181.htm#181_sloka10">10 </a> <br>teṣāṃ śarāṇāṃ vegena śitānāṃ tigmatejasām<br>vimuhyamāno rādheyo yatnāt tam anudhāvati</div>
<div class="sloka" id="181_sloka11"> <a href="181.htm#181_sloka11">11 </a> <br>tāv ubhāv apy anirdeśyau lāghavāj jayatāṃ varau<br>ayudhyetāṃ susaṃrabdhāv anyonyavijayaiṣiṇau</div>
<div class="sloka" id="181_sloka12"> <a href="181.htm#181_sloka12">12 </a> <br>kṛte pratikṛtaṃ paśya paśya bāhubalaṃ ca me<br>iti śūrārtha vacanair ābhāṣetāṃ parasparam</div>
<div class="sloka" id="181_sloka13"> <a href="181.htm#181_sloka13">13 </a> <br>tato 'rjunasya bhujayor vīryam apratimaṃ bhuvi<br>jñātvā vaikartanaḥ karṇaḥ saṃrabdhaḥ samayodhayat</div>
<div class="sloka" id="181_sloka14"> <a href="181.htm#181_sloka14">14 </a> <br>arjunena prayuktāṃs tān bāṇān vegavatas tadā<br>pratihatya nanādoccaiḥ sainyās tam abhipūjayan</div>
<div class="sloka" id="181_sloka15"> <a href="181.htm#181_sloka15">15 </a> <br>[karṇa]<br>tuṣyāmi te vipramukhyabhujavīryasya saṃyuge<br>aviṣādasya caivāsya śastrāstravinayasya ca</div>
<div class="sloka" id="181_sloka16"> <a href="181.htm#181_sloka16">16 </a> <br>kiṃ tvaṃ sākṣād dhanurvedo rāmo vā vipra sattama<br>atha sākṣād dhari hayaḥ sākṣād vā viṣṇur acyutaḥ</div>
<div class="sloka" id="181_sloka17"> <a href="181.htm#181_sloka17">17 </a> <br>ātmapracchādanārthaṃ vai bāhuvīryam upāśritaḥ<br>vipra rūpaṃ vidhāyedaṃ tato māṃ pratiyudhyase</div>
<div class="sloka" id="181_sloka18"> <a href="181.htm#181_sloka18">18 </a> <br>na hi mām āhave kruddham anyaḥ sākṣāc chacī pateḥ<br>pumān yodhayituṃ śaktaḥ pāṇḍavād vā kirīṭinaḥ</div>
<div class="sloka" id="181_sloka19"> <a href="181.htm#181_sloka19">19 </a> <br>[vai]<br>tam evaṃ vādinaṃ tatra phalgunaḥ pratyabhāṣata<br>nāsmi karṇa dhanurvedo nāsmi rāmaḥ pratāpavān<br>brāhmaṇo 'smi yudhāṃ śreṣṭhaḥ sarvaśastrabhṛtāṃ varaḥ</div>
<div class="sloka" id="181_sloka20"> <a href="181.htm#181_sloka20">20 </a> <br>brāhme pauraṃdare cāstre niṣṭhito guru śāsanāt<br>sthito 'smy adya raṇe jetuṃ tvāṃ vīrāvicalo bhava</div>
<div class="sloka" id="181_sloka21"> <a href="181.htm#181_sloka21">21 </a> <br>evam uktas tu rādheyo yuddhāt karṇo nyavartata<br>brahmaṃ tejas tadājayyaṃ manyamāno mahārathaḥ</div>
<div class="sloka" id="181_sloka22"> <a href="181.htm#181_sloka22">22 </a> <br>yuddhaṃ tūpeyatus tatra rājañ śalya vṛkodarau<br>balinau yugapan mattau spardhayā ca balena ca</div>
<div class="sloka" id="181_sloka23"> <a href="181.htm#181_sloka23">23 </a> <br>anyonyam āhvayantau tau mattāv iva mahāgajau<br>muṣṭibhir jānubhiś caiva nighnantāv itaretaram<br>muhūrtaṃ tau tathānyonyaṃ samare paryakarṣatām</div>
<div class="sloka" id="181_sloka24"> <a href="181.htm#181_sloka24">24 </a> <br>tato bhīmaḥ samutkṣipya bāhubhyāṃ śalyam āhave<br>nyavadhīd balināṃ śreṣṭho jahasur brāhmaṇās tataḥ</div>
<div class="sloka" id="181_sloka25"> <a href="181.htm#181_sloka25">25 </a> <br>tatrāścaryaṃ bhīmasenaś cakāra puruṣarṣabhaḥ<br>yac chalyaṃ patitaṃ bhūmau nāhanad balinaṃ balī</div>
<div class="sloka" id="181_sloka26"> <a href="181.htm#181_sloka26">26 </a> <br>pātite bhīmasenena śalye karṇe ca śaṅkite<br>śaṅkitāḥ sarvarājānaḥ parivavrur vṛkodaram</div>
<div class="sloka" id="181_sloka27"> <a href="181.htm#181_sloka27">27 </a> <br>ūcuś ca sahitās tatra sādhv ime brāhmaṇarṣabhāḥ<br>vijñāyantāṃ kva janmānaḥ kva nivāsās tathaiva ca</div>
<div class="sloka" id="181_sloka28"> <a href="181.htm#181_sloka28">28 </a> <br>ko hi rādhā sutaṃ karmaṃ śakto yodhayituṃ raṇe<br>anyatra rāmād droṇād vā kṛpād vāpi śaradvataḥ</div>
<div class="sloka" id="181_sloka29"> <a href="181.htm#181_sloka29">29 </a> <br>kṛṣṇād vā devakīputrāt phalgunād vā paraṃtapāt<br>ko vā duryodhanaṃ śaktaḥ pratiyodhayituṃ raṇe</div>
<div class="sloka" id="181_sloka30"> <a href="181.htm#181_sloka30">30 </a> <br>tathaiva madrarājānaṃ śalyaṃ balavatāṃ varam<br>baladevād ṛte vīrāt pāṇḍavād vā vṛkodarāt</div>
<div class="sloka" id="181_sloka31"> <a href="181.htm#181_sloka31">31 </a> <br>kriyatām avahāro 'smād yuddhād brāhmaṇa saṃyutāt<br>athainān upalabhyeha punar yotsyāmahe vayam</div>
<div class="sloka" id="181_sloka32"> <a href="181.htm#181_sloka32">32 </a> <br>tat karma bhīmasya samīkṣya kṛṣṇaḥ; kuntīsutau tau pariśaṅkamānaḥ<br>nivārayām āsa mahīpatīṃs tān; dharmeṇa labdhety anunīya sarvān</div>
<div class="sloka" id="181_sloka33"> <a href="181.htm#181_sloka33">33 </a> <br>ta evaṃ saṃnivṛttās tu yuddhād yuddhaviśāradāḥ<br>yathāvāsaṃ yayuḥ sarve vismitā rājasattamāḥ</div>
<div class="sloka" id="181_sloka34"> <a href="181.htm#181_sloka34">34 </a> <br>vṛtto brahmottaro raṅgaḥ pāñcālī brāhmaṇair vṛtā<br>iti bruvantaḥ prayayur ye tatrāsan samāgatāḥ</div>
<div class="sloka" id="181_sloka35"> <a href="181.htm#181_sloka35">35 </a> <br>brāhmaṇais tu praticchannau rauravājinavāsibhiḥ<br>kṛcchreṇa jagmatus tatra bhīmasenadhanaṃjayau</div>
<div class="sloka" id="181_sloka36"> <a href="181.htm#181_sloka36">36 </a> <br>vimuktau janasaṃbādhāc chatrubhiḥ parivikṣitau<br>kṛṣṇayānugatau tatra nṛvīrau tau virejatuḥ</div>
<div class="sloka" id="181_sloka37"> <a href="181.htm#181_sloka37">37 </a> <br>teṣāṃ mātā bahuvidhaṃ vināśaṃ paryacintayat<br>anāgacchatsu putreṣu bhaikṣa kāle 'tigacchati</div>
<div class="sloka" id="181_sloka38"> <a href="181.htm#181_sloka38">38 </a> <br>dhārtarāṣṭrair hatā na syur vijñāya kurupuṃgavāḥ<br>māyānvitair vā rakṣobhiḥ sughorair dṛḍhavairibhiḥ</div>
<div class="sloka" id="181_sloka39"> <a href="181.htm#181_sloka39">39 </a> <br>viparītaṃ mataṃ jātaṃ vyāsasyāpi mahātmanaḥ<br>ity evaṃ cintayām āsa sutasnehānvitā pṛthā</div></body></html>