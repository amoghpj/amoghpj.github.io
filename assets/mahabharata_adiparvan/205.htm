<html><body><div class="sloka" id="205_sloka1"> <a href="205.htm#205_sloka1">1 </a> <br>[vai]<br>evaṃ te samayaṃ kṛtvā nyavasaṃs tatra pāṇḍavāḥ<br>vaśe śastrapratāpena kurvanto 'nyān mahīkṣitaḥ</div>
<div class="sloka" id="205_sloka2"> <a href="205.htm#205_sloka2">2 </a> <br>teṣāṃ manujasiṃhānāṃ pañcānām amitaujasām<br>babhūva kṛṣṇā sarveṣāṃ pārthānāṃ vaśavartinī</div>
<div class="sloka" id="205_sloka3"> <a href="205.htm#205_sloka3">3 </a> <br>te tayā taiś ca sā vīraiḥ patibhiḥ saha pañcabhiḥ<br>babhūva paramaprītā nāgair iva sarasvatī</div>
<div class="sloka" id="205_sloka4"> <a href="205.htm#205_sloka4">4 </a> <br>vartamāneṣu dharmeṇa pāṇḍaveṣu mahātmasu<br>vyavardhan kuravaḥ sarve hīnadoṣāḥ sukhānvitāḥ</div>
<div class="sloka" id="205_sloka5"> <a href="205.htm#205_sloka5">5 </a> <br>atha dīrgheṇa kālena brāhmaṇasya viśāṃ pate<br>kasyac cit taskarāḥ kec cij jahrur gā nṛpasattama</div>
<div class="sloka" id="205_sloka6"> <a href="205.htm#205_sloka6">6 </a> <br>hriyamāṇe dhane tasmin brāhmaṇaḥ krodhamūrcchitaḥ<br>āgamya khāṇḍava prastham udakrośata pāṇḍavān</div>
<div class="sloka" id="205_sloka7"> <a href="205.htm#205_sloka7">7 </a> <br>hriyate godhanaṃ kṣudrair nṛśaṃsair akṛtātmabhiḥ<br>prasahya vo 'smād viṣayād abhidhāvata pāṇḍavāḥ</div>
<div class="sloka" id="205_sloka8"> <a href="205.htm#205_sloka8">8 </a> <br>brāhmaṇasya pramattasya havir dhvāṅkṣair vilupyate<br>śārdūlasya guhāṃ śūnyāṃ nīcaḥ kroṣṭābhimarśati</div>
<div class="sloka" id="205_sloka9"> <a href="205.htm#205_sloka9">9 </a> <br>brāhmaṇa sve hṛte corair dharmārthe ca vilopite<br>rorūyamāṇe ca mayi kriyatām astradhāraṇam</div>
<div class="sloka" id="205_sloka10"> <a href="205.htm#205_sloka10">10 </a> <br>rorūyamāṇasyābhyāśe tasya viprasya pāṇḍavaḥ<br>tāni vākyāni śuśrāva kuntīputro dhanaṃjayaḥ</div>
<div class="sloka" id="205_sloka11"> <a href="205.htm#205_sloka11">11 </a> <br>śrutvā caiva mahābāhur mā bhair ity āha taṃ dvijam<br>āyudhāni ca yatrāsan pāṇḍavānāṃ mahātmanām<br>kṛṣṇayā saha tatrāsīd dharmarājo yudhiṣṭhiraḥ</div>
<div class="sloka" id="205_sloka12"> <a href="205.htm#205_sloka12">12 </a> <br>sa praveśāya cāśakto gamanāya ca pāṇḍavaḥ<br>tasya cārtasya tair vākyaiś codyamānaḥ punaḥ punaḥ<br>ākrande tatra kaunteyaś cintayām āsa duḥkhitaḥ</div>
<div class="sloka" id="205_sloka13"> <a href="205.htm#205_sloka13">13 </a> <br>hriyamāṇe dhane tasmin brāhmaṇasya tapasvinaḥ<br>aśrupramārjanaṃ tasya kartavyam iti niścitaḥ</div>
<div class="sloka" id="205_sloka14"> <a href="205.htm#205_sloka14">14 </a> <br>upaprekṣaṇajo 'dharmaḥ sumahān syān mahīpateḥ<br>yady asya rudato dvāri na karomy adya rakṣaṇam</div>
<div class="sloka" id="205_sloka15"> <a href="205.htm#205_sloka15">15 </a> <br>anāstikyaṃ ca sarveṣām asmākam api rakṣaṇe<br>pratitiṣṭheta loke 'sminn adharmaś caiva no bhavet</div>
<div class="sloka" id="205_sloka16"> <a href="205.htm#205_sloka16">16 </a> <br>anāpṛcchya ca rājānaṃ gate mayi na saṃśayaḥ<br>ajātaśatror nṛpater mama caivāpriyaṃ bhavet</div>
<div class="sloka" id="205_sloka17"> <a href="205.htm#205_sloka17">17 </a> <br>anupraveśe rājñas tu vanavāso bhaven mama<br>adharmo vā mahān astu vane vā maraṇaṃ mama<br>śarīrasyāpi nāśena dharma eva viśiṣyate</div>
<div class="sloka" id="205_sloka18"> <a href="205.htm#205_sloka18">18 </a> <br>evaṃ viniścitya tataḥ kuntīputro dhanaṃjayaḥ<br>anupraviśya rājānam āpṛcchya ca viśāṃ pate</div>
<div class="sloka" id="205_sloka19"> <a href="205.htm#205_sloka19">19 </a> <br>dhanur ādāya saṃhṛṣṭo brāhmaṇaṃ pratyabhāṣata<br>brāhmaṇāgamyatāṃ śīghraṃ yāvat paradhanaiṣiṇaḥ</div>
<div class="sloka" id="205_sloka20"> <a href="205.htm#205_sloka20">20 </a> <br>na dūre te gatāḥ kṣudrās tāvad gacchāmahe saha<br>yāvad āvartayāmy adya corahastād dhanaṃ tava</div>
<div class="sloka" id="205_sloka21"> <a href="205.htm#205_sloka21">21 </a> <br>so 'nusṛtya mahābāhur dhanvī varmī rathī dhvajī<br>śarair vidhvaṃsitāṃś corān avajitya ca tad dhanam</div>
<div class="sloka" id="205_sloka22"> <a href="205.htm#205_sloka22">22 </a> <br>brāhmaṇasya upāhṛtya yaśaḥ pītvā ca pāṇḍavaḥ<br>ājagāma puraṃ vīraḥ savyasācī paraṃtapaḥ</div>
<div class="sloka" id="205_sloka23"> <a href="205.htm#205_sloka23">23 </a> <br>so 'bhivādya gurūn sarvāṃs taiś cāpi pratinanditaḥ<br>dharmarājam uvācedaṃ vratam ādiśyatāṃ mama</div>
<div class="sloka" id="205_sloka24"> <a href="205.htm#205_sloka24">24 </a> <br>samayaḥ samatikrānto bhavat saṃdarśanān mayā<br>vanavāsaṃ gamiṣyāmi samayo hy eṣa naḥ kṛtaḥ</div>
<div class="sloka" id="205_sloka25"> <a href="205.htm#205_sloka25">25 </a> <br>ity ukto dharmarājas tu sahasā vākyam apriyam<br>katham ity abravīd vācā śokārtaḥ sajjamānayā<br>yudhiṣṭhiro guḍā keśaṃ bhrātā bhrātaram acyutam</div>
<div class="sloka" id="205_sloka26"> <a href="205.htm#205_sloka26">26 </a> <br>pramāṇam asmi yadi te mattaḥ śṛṇu vaco 'nagha<br>anupraveśe yad vīra kṛtavāṃs tvaṃ mamāpriyam<br>sarvaṃ tad anujānāmi vyalīkaṃ na ca me hṛdi</div>
<div class="sloka" id="205_sloka27"> <a href="205.htm#205_sloka27">27 </a> <br>guror anupraveśo hi nopaghāto yavīyasaḥ<br>yavīyaso 'nupraveśo jyeṣṭhasya vidhilopakaḥ</div>
<div class="sloka" id="205_sloka28"> <a href="205.htm#205_sloka28">28 </a> <br>nivartasva mahābāho kuruṣva vacanaṃ mama<br>na hi te dharmalopo 'sti na ca me dharṣaṇā kṛtā</div>
<div class="sloka" id="205_sloka29"> <a href="205.htm#205_sloka29">29 </a> <br>[ārj]<br>na vyājena cared dharmam iti me bhavataḥ śrutam<br>na satyād vicaliṣyāmi satyenāyudham ālabhe</div></body></html>