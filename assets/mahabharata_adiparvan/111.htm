<html><body><div class="sloka" id="111_sloka1"> <a href="111.htm#111_sloka1">1 </a> <br>[v]<br>tatrāpi tapasi śreṣṭhe vartamānaḥ sa vīryavān<br>siddhacāraṇasaṃghānāṃ babhūva priyadarśanaḥ</div>
<div class="sloka" id="111_sloka2"> <a href="111.htm#111_sloka2">2 </a> <br>śuśrūṣur anahaṃvādī saṃyatātmā jitendriyaḥ<br>svargaṃ gantuṃ parākrāntaḥ svena vīryeṇa bhārata</div>
<div class="sloka" id="111_sloka3"> <a href="111.htm#111_sloka3">3 </a> <br>keṣāṃ cid abhavad bhrātā keṣāṃ cid abhavat sakhā<br>ṛṣayas tv apare cainaṃ putravat paryapālayan</div>
<div class="sloka" id="111_sloka4"> <a href="111.htm#111_sloka4">4 </a> <br>sa tu kālena mahatā prāpya niṣkalmaṣaṃ tapaḥ<br>brahmarṣisadṛśaḥ pāṇḍur babhūva bharatarṣabha</div>
<div class="sloka" id="111_sloka5"> <a href="111.htm#111_sloka5">5 </a> <br>svargapāraṃ titīrṣan sa śataśṛṅgād udaṅmukhaḥ<br>pratasthe saha patnībhyām abruvaṃs tatra tāpasāḥ<br>upary upari gacchantaḥ śailarājam udaṅmukhāḥ</div>
<div class="sloka" id="111_sloka6"> <a href="111.htm#111_sloka6">6 </a> <br>dṛṣṭavanto girer asya durgān deśān bahūn vayam<br>ākrīḍabhūtān devānāṃ gandharvāpsarasāṃ tathā</div>
<div class="sloka" id="111_sloka7"> <a href="111.htm#111_sloka7">7 </a> <br>udyānāni kuberasya samāni viṣamāṇi ca<br>mahānadī nitambāṃś ca durgāṃś ca girigahvarān</div>
<div class="sloka" id="111_sloka8"> <a href="111.htm#111_sloka8">8 </a> <br>santi nityahimā deśā nirvṛkṣa mṛgapakṣiṇaḥ<br>santi ke cin mahāvarṣā durgāḥ ke cid durāsadāḥ</div>
<div class="sloka" id="111_sloka9"> <a href="111.htm#111_sloka9">9 </a> <br>atikrāmen na pakṣī yān kuta evetare mṛgāḥ<br>vāyur eko 'tigād yatra siddhāś ca paramarṣayaḥ</div>
<div class="sloka" id="111_sloka10"> <a href="111.htm#111_sloka10">10 </a> <br>gacchantyau śailarāje 'smin rājaputryau kathaṃ tv ime<br>na sīdetām aduḥkhārhe mā gamo bharatarṣabha</div>
<div class="sloka" id="111_sloka11"> <a href="111.htm#111_sloka11">11 </a> <br>[p]<br>aprajasya mahābhāgā na dvāraṃ paricakṣate<br>svarge tenābhitapto 'ham aprajas tad bravīmi vaḥ</div>
<div class="sloka" id="111_sloka12"> <a href="111.htm#111_sloka12">12 </a> <br>ṛṇaiś caturbhiḥ saṃyuktā jāyante manujā bhuvi<br>pitṛdevarṣimanujadeyaiḥ śatasahasraśaḥ</div>
<div class="sloka" id="111_sloka13"> <a href="111.htm#111_sloka13">13 </a> <br>etāni tu yathākālaṃ yo na budhyati mānavaḥ<br>na tasya lokāḥ santīti dharmavidbhiḥ pratiṣṭhitam</div>
<div class="sloka" id="111_sloka14"> <a href="111.htm#111_sloka14">14 </a> <br>yajñaiś ca devān prīṇāti svādhyāyatapasā munīn<br>putraiḥ śrāddhaiś pitṝṃś cāpi ānṛśaṃsyena mānavān</div>
<div class="sloka" id="111_sloka15"> <a href="111.htm#111_sloka15">15 </a> <br>ṛṣideva manuṣyāṇāṃ parimukto 'smi dharmataḥ<br>pitryād ṛṇād anirmuktas tena tapye tapodhanāḥ</div>
<div class="sloka" id="111_sloka16"> <a href="111.htm#111_sloka16">16 </a> <br>dehanāśe dhruvo nāśaḥ pitṝṇām eṣa niścayaḥ<br>iha tasmāt prajā hetoḥ prajāyante narottamāḥ</div>
<div class="sloka" id="111_sloka17"> <a href="111.htm#111_sloka17">17 </a> <br>yathaivāhaṃ pituḥ kṣetre sṛṣṭas tena mahātmanā<br>tathaivāsmin mama kṣetre kathaṃ vai saṃbhavet prajā</div>
<div class="sloka" id="111_sloka18"> <a href="111.htm#111_sloka18">18 </a> <br>[tāpasāh]<br>asti vai tava dharmātman vidma devopamaṃ śubham<br>apatyam anaghaṃ rājan vayaṃ divyena cakṣuṣā</div>
<div class="sloka" id="111_sloka19"> <a href="111.htm#111_sloka19">19 </a> <br>daivadiṣṭaṃ naravyāghra karmaṇehopapādaya<br>akliṣṭaṃ phalam avyagro vindate buddhimān naraḥ</div>
<div class="sloka" id="111_sloka20"> <a href="111.htm#111_sloka20">20 </a> <br>tasmin dṛṣṭe phale tāta prayatnaṃ kartum arhasi<br>apatyaṃ guṇasaṃpannaṃ labdhvā prītim apāpsyasi</div>
<div class="sloka" id="111_sloka21"> <a href="111.htm#111_sloka21">21 </a> <br>[v]<br>tac chrutvā tāpasa vacaḥ pāṇḍuś cintāparo 'bhavat<br>ātmano mṛgaśāpena jānann upahatāṃ kriyām</div>
<div class="sloka" id="111_sloka22"> <a href="111.htm#111_sloka22">22 </a> <br>so 'bravīd vijane kuntīṃ dharmapatnīṃ yaśasvinīm<br>apatyotpādane yogam āpadi prasamarthayan</div>
<div class="sloka" id="111_sloka23"> <a href="111.htm#111_sloka23">23 </a> <br>apatyaṃ nāma lokeṣu pratiṣṭhā dharmasaṃhitā<br>iti kunti vidur dhīrāḥ śāśvataṃ dharmam āditaḥ</div>
<div class="sloka" id="111_sloka24"> <a href="111.htm#111_sloka24">24 </a> <br>iṣṭaṃ dattaṃ tapas taptaṃ niyamaś ca svanuṣṭhitaḥ<br>sarvam evānapatyasya na pāvanam ihocyate</div>
<div class="sloka" id="111_sloka25"> <a href="111.htm#111_sloka25">25 </a> <br>so 'ham evaṃ viditvaitat prapaśyāmi śucismite<br>anapatyaḥ śubhāṁl lokān nāvāpsyāmīti cintayan</div>
<div class="sloka" id="111_sloka26"> <a href="111.htm#111_sloka26">26 </a> <br>mṛgābhiśāpān naṣṭaṃ me prajanaṃ hy akṛtātmanaḥ<br>nṛśaṃsakāriṇo bhīru yathaivopahataṃ tathā</div>
<div class="sloka" id="111_sloka27"> <a href="111.htm#111_sloka27">27 </a> <br>ime vai bandhudāyādāḥ ṣaṭ putrā dharmadarśane<br>ṣaḍ evābandhu dāyādāḥ putrās tāñ śṛṇu me pṛthe</div>
<div class="sloka" id="111_sloka28"> <a href="111.htm#111_sloka28">28 </a> <br>svayaṃ jātaḥ praṇītaś ca parikrītaś ca yaḥ sutaḥ<br>paunarbhavaś ca kānīnaḥ svairiṇyāṃ yaś ca jāyate</div>
<div class="sloka" id="111_sloka29"> <a href="111.htm#111_sloka29">29 </a> <br>dattaḥ krītaḥ kṛtrimaś ca upagacchet svayaṃ ca yaḥ<br>sahoḍho jātaretāś ca hīnayonidhṛtaś ca yaḥ</div>
<div class="sloka" id="111_sloka30"> <a href="111.htm#111_sloka30">30 </a> <br>pūrvapūrvatamābhāve matvā lipseta vai sutam<br>uttamād avarāḥ puṃsaḥ kāṅkṣante putram āpadi</div>
<div class="sloka" id="111_sloka31"> <a href="111.htm#111_sloka31">31 </a> <br>apatyaṃ dharmaphaladaṃ śreṣṭhaṃ vindanti sādhavaḥ<br>ātmaśukrād api pṛthe manuḥ svāyambhuvo 'bravīt</div>
<div class="sloka" id="111_sloka32"> <a href="111.htm#111_sloka32">32 </a> <br>tasmāt praheṣyāmy adya tvāṃ hīnaḥ prajananāt svayam<br>sadṛśāc chreyaso vā tvaṃ viddhy apatyaṃ yaśasvini</div>
<div class="sloka" id="111_sloka33"> <a href="111.htm#111_sloka33">33 </a> <br>śṛṇu kunti kathāṃ cemāṃ śāra daṇḍāyanīṃ prati<br>yā vīra patnī gurubhir niyuktāpatya janmani</div>
<div class="sloka" id="111_sloka34"> <a href="111.htm#111_sloka34">34 </a> <br>puṣpeṇa prayatā snātā niśi kunti catuṣpathe<br>varayitvā dvijaṃ siddhaṃ hutvā puṃsavane 'nalam</div>
<div class="sloka" id="111_sloka35"> <a href="111.htm#111_sloka35">35 </a> <br>karmaṇy avasite tasmin sā tenaiva sahāvasat<br>tatra trīñ janayām āsa durjayādīn mahārathān</div></body></html>