<html><body><div class="sloka" id="110_sloka1"> <a href="110.htm#110_sloka1">1 </a> <br>[vai]<br>taṃ vyatītam atikramya rājā svam iva bāndhavam<br>sabhāryaḥ śokaduḥkhārtaḥ paryadevayad āturaḥ</div>
<div class="sloka" id="110_sloka2"> <a href="110.htm#110_sloka2">2 </a> <br>[pāṇḍu]<br>satām api kule jātāḥ karmaṇā bata durgatim<br>prāpnuvanty akṛtātmānaḥ kāmajālavimohitāḥ</div>
<div class="sloka" id="110_sloka3"> <a href="110.htm#110_sloka3">3 </a> <br>śaśvad dharmātmanā jāto bāla eva pitā mama<br>jīvitāntam anuprāptaḥ kāmātmaiveti naḥ śrutam</div>
<div class="sloka" id="110_sloka4"> <a href="110.htm#110_sloka4">4 </a> <br>tasya kāmātmanaḥ kṣetre rājñaḥ saṃyata vāg ṛṣiḥ<br>kṛṣṇadvaipāyanaḥ sākṣād bhagavān mām ajījanat</div>
<div class="sloka" id="110_sloka5"> <a href="110.htm#110_sloka5">5 </a> <br>tasyādya vyasane buddhiḥ saṃjāteyaṃ mamādhamā<br>tyaktasya devair anayān mṛgayāyāṃ durātmanaḥ</div>
<div class="sloka" id="110_sloka6"> <a href="110.htm#110_sloka6">6 </a> <br>mokṣam eva vyavasyāmi bandho hi vyasanaṃ mahat<br>suvṛttim anuvartiṣye tām ahaṃ pitur avyayām<br>atīva tapasātmānaṃ yojayiṣyāmy asaṃśayam</div>
<div class="sloka" id="110_sloka7"> <a href="110.htm#110_sloka7">7 </a> <br>tasmād eko 'ham ekāham ekaikasmin vanaspatau<br>caran bhaikṣaṃ munir muṇḍaś cariṣyāmi mahīm imām</div>
<div class="sloka" id="110_sloka8"> <a href="110.htm#110_sloka8">8 </a> <br>pāṃsunā samavacchannaḥ śūnyāgāra pratiśrayaḥ<br>vṛkṣamūlaniketo vā tyaktasarvapriyāpriyaḥ</div>
<div class="sloka" id="110_sloka9"> <a href="110.htm#110_sloka9">9 </a> <br>na śocan na prahṛṣyaṃś ca tulyanindātmasaṃstutiḥ<br>nirāśīr nirnamaskāro nirdvandvo niṣparigrahaḥ</div>
<div class="sloka" id="110_sloka10"> <a href="110.htm#110_sloka10">10 </a> <br>na cāpy avahasan kaṃ cin na kurvan bhrukuṭīṃ kva cit<br>prasannavadano nityaṃ sarvabhūtahite rataḥ</div>
<div class="sloka" id="110_sloka11"> <a href="110.htm#110_sloka11">11 </a> <br>jaṅgamājaṅgamaṃ sarvam avihiṃsaṃś caturvidham<br>svāsu prajāsv iva sadā samaḥ prāṇabhṛtāṃ prati</div>
<div class="sloka" id="110_sloka12"> <a href="110.htm#110_sloka12">12 </a> <br>ekakālaṃ caran bhaikṣaṃ kulāni dve ca pañca ca<br>asaṃbhave vā bhaikṣasya carann anaśanāny api</div>
<div class="sloka" id="110_sloka13"> <a href="110.htm#110_sloka13">13 </a> <br>alpam alpaṃ yathā bhojyaṃ pūrvalābhena jātucit<br>nityaṃ nāticaraṁl lābhe alābhe sapta pūrayan</div>
<div class="sloka" id="110_sloka14"> <a href="110.htm#110_sloka14">14 </a> <br>vāsyaikaṃ takṣato bāhuṃ candanenaikam ukṣataḥ<br>nākalyāṇaṃ na kalyāṇaṃ pradhyāyann ubhayos tayoḥ</div>
<div class="sloka" id="110_sloka15"> <a href="110.htm#110_sloka15">15 </a> <br>na jijīviṣuvat kiṃ cin na mumūrṣuvad ācaran<br>maraṇaṃ jīvitaṃ caiva nābhinandan na ca dviṣan</div>
<div class="sloka" id="110_sloka16"> <a href="110.htm#110_sloka16">16 </a> <br>yāḥ kāś cij jīvatā śakyāḥ kartum abhyudaya kriyāḥ<br>tāḥ sarvāḥ samatikramya nimeṣādiṣv avasthitaḥ</div>
<div class="sloka" id="110_sloka17"> <a href="110.htm#110_sloka17">17 </a> <br>tāsu sarvāsv avasthāsu tyaktasarvendriyakriyaḥ<br>saṃparityakta dharmātmā sunirṇiktātma kalmaṣaḥ</div>
<div class="sloka" id="110_sloka18"> <a href="110.htm#110_sloka18">18 </a> <br>nirmuktaḥ sarvapāpebhyo vyatītaḥ sarvavāgurāḥ<br>na vaśe kasya cit tiṣṭhan sadharmā mātariśvanaḥ</div>
<div class="sloka" id="110_sloka19"> <a href="110.htm#110_sloka19">19 </a> <br>etayā satataṃ vṛttyā carann evaṃ prakārayā<br>dehaṃ saṃdhārayiṣyāmi nirbhayaṃ mārgam āsthitaḥ</div>
<div class="sloka" id="110_sloka20"> <a href="110.htm#110_sloka20">20 </a> <br>nāhaṃ śvā carite mārge avīrya kṛpaṇocite<br>svadharmāt satatāpete rameyaṃ vīryavarjitaḥ</div>
<div class="sloka" id="110_sloka21"> <a href="110.htm#110_sloka21">21 </a> <br>satkṛto 'saktṛto vāpi yo 'nyāṃ kṛpaṇa cakṣuṣā<br>upaiti vṛttiṃ kāmātmā sa śunāṃ vartate pathi</div>
<div class="sloka" id="110_sloka22"> <a href="110.htm#110_sloka22">22 </a> <br>[v]<br>evam uktvā suduḥkhārto niḥśvāsaparamo nṛpaḥ<br>avekṣamāṇaḥ kuntīṃ ca mādrīṃ ca samabhāṣata</div>
<div class="sloka" id="110_sloka23"> <a href="110.htm#110_sloka23">23 </a> <br>kausalyā viduraḥ kṣattā rājā ca saha bandhubhiḥ<br>āryā satyavatī bhīṣmas te ca rājapurohitāḥ</div>
<div class="sloka" id="110_sloka24"> <a href="110.htm#110_sloka24">24 </a> <br>brāhmaṇāś ca mahātmānaḥ somapāḥ saṃśitavratāḥ<br>pauravṛddhāś ca ye tatra nivasanty asmad āśrayāḥ<br>prasādya sarve vaktavyāḥ pāṇḍuḥ pravrajito vanam</div>
<div class="sloka" id="110_sloka25"> <a href="110.htm#110_sloka25">25 </a> <br>niśamya vacanaṃ bhartur vanavāse dhṛtātmanaḥ<br>tat samaṃ vacanaṃ kuntī mādrī ca samabhāṣatām</div>
<div class="sloka" id="110_sloka26"> <a href="110.htm#110_sloka26">26 </a> <br>anye 'pi hy āśramāḥ santi ye śakyā bharatarṣabhaḥ<br>āvābhyāṃ dharmapatnībhyāṃ saha taptvā tapo mahat<br>tvam eva bhavitā sārthaḥ svargasyāpi na saṃśayaḥ</div>
<div class="sloka" id="110_sloka27"> <a href="110.htm#110_sloka27">27 </a> <br>praṇidhāyendriya grāmaṃ bhartṛlokaparāyaṇe<br>tyaktakāmasukhe hy āvāṃ tapsyāvo vipulaṃ tapaḥ</div>
<div class="sloka" id="110_sloka28"> <a href="110.htm#110_sloka28">28 </a> <br>yadi āvāṃ mahāprājña tyakṣyasi tvaṃ viśāṃ pate<br>adyaivāvāṃ prahāsyāvo jītivaṃ nātra saṃśayaḥ</div>
<div class="sloka" id="110_sloka29"> <a href="110.htm#110_sloka29">29 </a> <br>[p]<br>yadi vyavasitaṃ hy etad yuvayor dharmasaṃhitam<br>svavṛttim anuvartiṣye tām ahaṃ pitur avyayām</div>
<div class="sloka" id="110_sloka30"> <a href="110.htm#110_sloka30">30 </a> <br>tyaktagrāmya sukhācāras tapyamāno mahat tapaḥ<br>valkalī phalamūlāśī cariṣyāmi mahāvane</div>
<div class="sloka" id="110_sloka31"> <a href="110.htm#110_sloka31">31 </a> <br>agniṃ juhvann ubhau kālāv ubhau kālāv upaspṛśan<br>kṛśaḥ parimitārāhaś cīracarma jaṭādharaḥ</div>
<div class="sloka" id="110_sloka32"> <a href="110.htm#110_sloka32">32 </a> <br>śītavātātapa sahaḥ kṣutpipāsāśramānvitaḥ<br>tapasā duścareṇedaṃ śarīram upaśoṣayan</div>
<div class="sloka" id="110_sloka33"> <a href="110.htm#110_sloka33">33 </a> <br>ekāntaśīlī vimṛśan pakvāpakvena vartayan<br>pitṝn devāṃś ca vanyena vāgbhir adbhiś ca tarpayan</div>
<div class="sloka" id="110_sloka34"> <a href="110.htm#110_sloka34">34 </a> <br>vānaprasthajanasyāpi darśanaṃ kulavāsinām<br>nāpriyāṇy ācaraj jātu kiṃ punar grāmavāsinām</div>
<div class="sloka" id="110_sloka35"> <a href="110.htm#110_sloka35">35 </a> <br>evam āraṇya śāstrāṇām ugram ugrataraṃ vidhim<br>kāṅkṣamāṇo 'ham āsiṣye dehasyāsya samāpanāt</div>
<div class="sloka" id="110_sloka36"> <a href="110.htm#110_sloka36">36 </a> <br>[v]<br>ity evam uktvā bhārye te rājā kauravavaṃśajaḥ<br>tataś cūḍāmaṇiṃ niṣkam aṅgade kuṇḍalāni ca<br>vāsāṃsi ca mahārhāṇi strīṇām ābharaṇāni ca</div>
<div class="sloka" id="110_sloka37"> <a href="110.htm#110_sloka37">37 </a> <br>pradāya sarvaṃ viprebhyaḥ pāṇḍuḥ punar abhāṣata<br>gatvā nāgapuraṃ vācyaṃ pāṇḍuḥ pravrajito vanam</div>
<div class="sloka" id="110_sloka38"> <a href="110.htm#110_sloka38">38 </a> <br>arthaṃ kāmaṃ sukhaṃ caiva ratiṃ ca paramātmikām<br>pratasthe sarvam utsṛjya sabhāryaḥ kurupuṃgavaḥ</div>
<div class="sloka" id="110_sloka39"> <a href="110.htm#110_sloka39">39 </a> <br>tatas tasyānuyātrāṇi te caiva paricārakāḥ<br>śrutvā bharata siṃhasya vividhāḥ karuṇā giraḥ<br>bhīmam ārtasvaraṃ kṛtvā hāheti paricukruśuḥ</div>
<div class="sloka" id="110_sloka40"> <a href="110.htm#110_sloka40">40 </a> <br>uṣṇam aśruvimuñcantas taṃ vihāya mahīpatim<br>yayur nāgapuraṃ tūrṇaṃ sarvam ādāya tad vacaḥ</div>
<div class="sloka" id="110_sloka41"> <a href="110.htm#110_sloka41">41 </a> <br>śrutvā ca tebhyas tat sarvaṃ yathāvṛttaṃ mahāvane<br>dhṛtarāṣṭro naraśreṣṭhaḥ pāṇḍum evānvaśocata</div>
<div class="sloka" id="110_sloka42"> <a href="110.htm#110_sloka42">42 </a> <br>rājaputras tu kauravyaḥ pāṇḍur mūlaphalāśanaḥ<br>jagāma saha bhāryābhyāṃ tato nāgasabhaṃ girim</div>
<div class="sloka" id="110_sloka43"> <a href="110.htm#110_sloka43">43 </a> <br>sa caitraratham āsādya vāriṣeṇam atītya ca<br>himavantam atikramya prayayau gandhamādanam</div>
<div class="sloka" id="110_sloka44"> <a href="110.htm#110_sloka44">44 </a> <br>rakṣyamāṇo mahābhūtaiḥ siddhaiś ca paramarṣibhiḥ<br>uvāsa sa tadā rājā sameṣu viṣameṣu ca</div></body></html>