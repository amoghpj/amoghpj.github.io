<html><body><div class="sloka" id="224_sloka1"> <a href="224.htm#224_sloka1">1 </a> <br>[vai]<br>mandapālo 'pi kauravya cintayānaḥ sutāṃs tadā<br>uktavān apy aśītāṃśuṃ naiva sa sma na tapyate</div>
<div class="sloka" id="224_sloka2"> <a href="224.htm#224_sloka2">2 </a> <br>sa tapyamānaḥ putrārthe lapitām idam abravīt<br>kathaṃ nv aśaktāḥ plavane lapite mama putrakāḥ</div>
<div class="sloka" id="224_sloka3"> <a href="224.htm#224_sloka3">3 </a> <br>vardhamāne hutavahe vāte śīghraṃ pravāyati<br>asamarthā vimokṣāya bhaviṣyanti mamātmajāḥ</div>
<div class="sloka" id="224_sloka4"> <a href="224.htm#224_sloka4">4 </a> <br>kathaṃ nv aśaktā trāṇāya mātā teṣāṃ tapasvinī<br>bhaviṣyaty asukhāviṣṭā putra trāṇam apaśyatī</div>
<div class="sloka" id="224_sloka5"> <a href="224.htm#224_sloka5">5 </a> <br>kathaṃ nu saraṇe 'śaktān patane ca mamātmajān<br>saṃtapyamānā abhito vāśamānābhidhāvatī</div>
<div class="sloka" id="224_sloka6"> <a href="224.htm#224_sloka6">6 </a> <br>jaritāriḥ kathaṃ putraḥ sārisṛkvaḥ kathaṃ ca me<br>stamba mitraḥ kathaṃ droṇaḥ kathaṃ sā ca tapasvinī</div>
<div class="sloka" id="224_sloka7"> <a href="224.htm#224_sloka7">7 </a> <br>lālapyamānaṃ tam ṛṣiṃ mandapālaṃ tathā vane<br>lapitā pratyuvācedaṃ sāsūyam iva bhārata</div>
<div class="sloka" id="224_sloka8"> <a href="224.htm#224_sloka8">8 </a> <br>na te suteṣv avekṣāsti tān ṛṣīn uktavān asi<br>tejasvino vīryavanto na teṣāṃ jvalanād bhayam</div>
<div class="sloka" id="224_sloka9"> <a href="224.htm#224_sloka9">9 </a> <br>tathāgnau te parīttāś ca tvayā hi mama saṃnidhau<br>pratiśrutaṃ tathā ceti jvalanena mahātmanā</div>
<div class="sloka" id="224_sloka10"> <a href="224.htm#224_sloka10">10 </a> <br>lokapālo 'nṛtāṃ vācaṃ na tu vaktā kathaṃ cana<br>samarthās te ca vaktāro na te teṣv asti mānasam</div>
<div class="sloka" id="224_sloka11"> <a href="224.htm#224_sloka11">11 </a> <br>tām eva tu mamāmitrīṃ cintayan paritapyase<br>dhruvaṃ mayi na te sneho yathā tasyāṃ purābhavat</div>
<div class="sloka" id="224_sloka12"> <a href="224.htm#224_sloka12">12 </a> <br>na hi pakṣavatā nyāyyaṃ niḥsnehena suhṛjjane<br>pīḍyamāna upadraṣṭuṃ śaktenātmā kathaṃ cana</div>
<div class="sloka" id="224_sloka13"> <a href="224.htm#224_sloka13">13 </a> <br>gaccha tvaṃ jaritām eva yadarthaṃ paritapyase<br>cariṣyāmy aham apy ekā yathā kāpuruṣe tathā</div>
<div class="sloka" id="224_sloka14"> <a href="224.htm#224_sloka14">14 </a> <br>[mandapāla]<br>nāham evaṃ care loke yathā tvam abhimanyase<br>apatyahetor vicare tac ca kṛcchragataṃ mama</div>
<div class="sloka" id="224_sloka15"> <a href="224.htm#224_sloka15">15 </a> <br>bhūtaṃ hitvā bhaviṣye 'rthe yo 'valambeta mandadhīḥ<br>avamanyeta taṃ loko yathecchasi tathā kuru</div>
<div class="sloka" id="224_sloka16"> <a href="224.htm#224_sloka16">16 </a> <br>eṣa hi jvalamāno 'gnir lelihāno mahīruhān<br>dveṣyaṃ hi hṛdi saṃtāpaṃ janayaty aśivaṃ mama</div>
<div class="sloka" id="224_sloka17"> <a href="224.htm#224_sloka17">17 </a> <br>[vai]<br>tasmād deśād atikrānte jvalane jaritā tataḥ<br>jagāma putrakān eva tvaritā putragṛddhinī</div>
<div class="sloka" id="224_sloka18"> <a href="224.htm#224_sloka18">18 </a> <br>sā tān kuśalinaḥ sarvān nirmuktāñ jātavedasaḥ<br>rorūyamāṇā kṛpaṇā sutān dṛṣṭavatī vane</div>
<div class="sloka" id="224_sloka19"> <a href="224.htm#224_sloka19">19 </a> <br>aśraddheyatamaṃ teṣāṃ darśanaṃ sā punaḥ punaḥ<br>ekaikaśaś ca tān putrān krośamānānvapadyata</div>
<div class="sloka" id="224_sloka20"> <a href="224.htm#224_sloka20">20 </a> <br>tato 'bhyagacchat sahasā mandapālo 'pi bhārata<br>atha te sarvam evainaṃ nābhyanandanta vai sutāḥ</div>
<div class="sloka" id="224_sloka21"> <a href="224.htm#224_sloka21">21 </a> <br>lālapyamānam ekaikaṃ jaritāṃ ca punaḥ punaḥ<br>nocus te vacanaṃ kiṃ cit tam ṛṣiṃ sādhv asādhu vā</div>
<div class="sloka" id="224_sloka22"> <a href="224.htm#224_sloka22">22 </a> <br>[mandapāla]<br>jyeṣṭhaḥ sutas te katamaḥ katamas tadanantaraḥ<br>madhyamaḥ katamaḥ putraḥ kaniṣṭhaḥ katamaś ca te</div>
<div class="sloka" id="224_sloka23"> <a href="224.htm#224_sloka23">23 </a> <br>evaṃ bruvantaṃ duḥkhārtaṃ kiṃ māṃ na pratibhāṣase<br>kṛtavān asmi havyāśe naiva śāntim ito labhe</div>
<div class="sloka" id="224_sloka24"> <a href="224.htm#224_sloka24">24 </a> <br>[jaritā]<br>kiṃ te jyeṣṭhe sute kāryaṃ kim anantarajena vā<br>kiṃ ca te madhyame kāryaṃ kiṃ kaniṣṭhe tapasvini</div>
<div class="sloka" id="224_sloka25"> <a href="224.htm#224_sloka25">25 </a> <br>yas tvaṃ māṃ sarvaśo hīnām utsṛjyāsi gataḥ purā<br>tām eva lapitāṃ gaccha taruṇīṃ cāruhāsinīm</div>
<div class="sloka" id="224_sloka26"> <a href="224.htm#224_sloka26">26 </a> <br>[mandapāla]<br>na strīṇāṃ vidyate kiṃ cid anyatra puruṣāntarāt<br>sāpatnakam ṛte loke bhavitavyaṃ hi tat tathā</div>
<div class="sloka" id="224_sloka27"> <a href="224.htm#224_sloka27">27 </a> <br>suvratāpi hi kalyāṇī sarvalokapariśrutā<br>arundhatī paryaśaṅkad vasiṣṭham ṛṣisattamam</div>
<div class="sloka" id="224_sloka28"> <a href="224.htm#224_sloka28">28 </a> <br>viśuddhabhāvam atyantaṃ sadā priyahite ratam<br>saptarṣimadhyagaṃ vīram avamene ca taṃ munim</div>
<div class="sloka" id="224_sloka29"> <a href="224.htm#224_sloka29">29 </a> <br>apadhyānena sā tena dhūmāruṇa samaprabhā<br>lakṣyālakṣyā nābhirūpā nimittam iva lakṣyate</div>
<div class="sloka" id="224_sloka30"> <a href="224.htm#224_sloka30">30 </a> <br>apatyahetoḥ saṃprāptaṃ tathā tvam api mām iha<br>iṣṭam evaṃgate hitvā sā tathaiva ca vartase</div>
<div class="sloka" id="224_sloka31"> <a href="224.htm#224_sloka31">31 </a> <br>naiva bhāryeti viśvāsaḥ kāryaḥ puṃsā kathaṃ cana<br>na hi kāryam anudhyāti bhāryā putravatī satī</div></body></html>