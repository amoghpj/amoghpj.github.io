<html><body><div class="sloka" id="224_sloka1"> <a href="224.htm#224_sloka1">1 </a> <br>[vai]<br>mandapālo 'pi kauravya cintayānaḥ sutāṃs tadā<br>uktavān apy aśītāṃśuṃ naiva sa sma na tapyate<br>[वै] <br>मन्दपालो 'पि कुरव्य चिन्तयानः सुतांस् तदा <br>उक्तवान् अप्य् अशीतांशुं नैव स स्म न तप्यते </div>
<div class="sloka" id="224_sloka2"> <a href="224.htm#224_sloka2">2 </a> <br>sa tapyamānaḥ putrārthe lapitām idam abravīt<br>kathaṃ nv aśaktāḥ plavane lapite mama putrakāḥ<br>स तप्यमानः पुत्रार्थे लपिताम् इदम् अब्रवीत् <br>कथं न्व् अशक्ताः प्लवने लपिते मम पुत्रकाः </div>
<div class="sloka" id="224_sloka3"> <a href="224.htm#224_sloka3">3 </a> <br>vardhamāne hutavahe vāte śīghraṃ pravāyati<br>asamarthā vimokṣāya bhaviṣyanti mamātmajāḥ<br>वर्धमाने हुतवहे वाते शीघ्रं प्रवायति <br>असमर्था विमोक्षाय भविष्यन्ति ममात्मजाः </div>
<div class="sloka" id="224_sloka4"> <a href="224.htm#224_sloka4">4 </a> <br>kathaṃ nv aśaktā trāṇāya mātā teṣāṃ tapasvinī<br>bhaviṣyaty asukhāviṣṭā putra trāṇam apaśyatī<br>कथं न्व् अशक्ता त्राणाय माता तेषां तपस्विनी <br>भविष्यत्य् असुखाविष्टा पुत्र त्राणम् अपश्यती </div>
<div class="sloka" id="224_sloka5"> <a href="224.htm#224_sloka5">5 </a> <br>kathaṃ nu saraṇe 'śaktān patane ca mamātmajān<br>saṃtapyamānā abhito vāśamānābhidhāvatī<br>कथं नु सरणे 'शक्तान् पतने च ममात्मजान् <br>संतप्यमाना अभितो वाशमानाभिधावती </div>
<div class="sloka" id="224_sloka6"> <a href="224.htm#224_sloka6">6 </a> <br>jaritāriḥ kathaṃ putraḥ sārisṛkvaḥ kathaṃ ca me<br>stamba mitraḥ kathaṃ droṇaḥ kathaṃ sā ca tapasvinī<br>जरितारिः कथं पुत्रः सारिसृक्वः कथं च मे <br>स्तम्ब मित्रः कथं द्रोणः कथं सा च तपस्विनी </div>
<div class="sloka" id="224_sloka7"> <a href="224.htm#224_sloka7">7 </a> <br>lālapyamānaṃ tam ṛṣiṃ mandapālaṃ tathā vane<br>lapitā pratyuvācedaṃ sāsūyam iva bhārata<br>लालप्यमानं तम् ऋषिं मन्दपालं तथा वने <br>लपिता प्रत्युवाचेदं सासूयम् इव भारत </div>
<div class="sloka" id="224_sloka8"> <a href="224.htm#224_sloka8">8 </a> <br>na te suteṣv avekṣāsti tān ṛṣīn uktavān asi<br>tejasvino vīryavanto na teṣāṃ jvalanād bhayam<br>न ते सुतेष्व् अवेक्षास्ति तान् ऋषीन् उक्तवान् असि <br>तेजस्विनो वीर्यवन्तो न तेषां ज्वलनाद् भयम् </div>
<div class="sloka" id="224_sloka9"> <a href="224.htm#224_sloka9">9 </a> <br>tathāgnau te parīttāś ca tvayā hi mama saṃnidhau<br>pratiśrutaṃ tathā ceti jvalanena mahātmanā<br>तथाग्नु ते परीत्ताश् च त्वया हि मम संनिधु <br>प्रतिश्रुतं तथा चेति ज्वलनेन महात्मना </div>
<div class="sloka" id="224_sloka10"> <a href="224.htm#224_sloka10">10 </a> <br>lokapālo 'nṛtāṃ vācaṃ na tu vaktā kathaṃ cana<br>samarthās te ca vaktāro na te teṣv asti mānasam<br>लोकपालो 'नृतां वाचं न तु वक्ता कथं चन <br>समर्थास् ते च वक्तारो न ते तेष्व् अस्ति मानसम् </div>
<div class="sloka" id="224_sloka11"> <a href="224.htm#224_sloka11">11 </a> <br>tām eva tu mamāmitrīṃ cintayan paritapyase<br>dhruvaṃ mayi na te sneho yathā tasyāṃ purābhavat<br>ताम् एव तु ममामित्रीं चिन्तयन् परितप्यसे <br>ध्रुवं मयि न ते स्नेहो यथा तस्यां पुराभवत् </div>
<div class="sloka" id="224_sloka12"> <a href="224.htm#224_sloka12">12 </a> <br>na hi pakṣavatā nyāyyaṃ niḥsnehena suhṛjjane<br>pīḍyamāna upadraṣṭuṃ śaktenātmā kathaṃ cana<br>न हि पक्षवता न्याय्यं निःस्नेहेन सुहृज्जने <br>पीड्यमान उपद्रष्टुं शक्तेनात्मा कथं चन </div>
<div class="sloka" id="224_sloka13"> <a href="224.htm#224_sloka13">13 </a> <br>gaccha tvaṃ jaritām eva yadarthaṃ paritapyase<br>cariṣyāmy aham apy ekā yathā kāpuruṣe tathā<br>गच्छ त्वं जरिताम् एव यदर्थं परितप्यसे <br>चरिष्याम्य् अहम् अप्य् एका यथा कापुरुषे तथा </div>
<div class="sloka" id="224_sloka14"> <a href="224.htm#224_sloka14">14 </a> <br>[mandapāla]<br>nāham evaṃ care loke yathā tvam abhimanyase<br>apatyahetor vicare tac ca kṛcchragataṃ mama<br>[मन्दपाल] <br>नाहम् एवं चरे लोके यथा त्वम् अभिमन्यसे <br>अपत्यहेतोर् विचरे तच् च कृच्छ्रगतं मम </div>
<div class="sloka" id="224_sloka15"> <a href="224.htm#224_sloka15">15 </a> <br>bhūtaṃ hitvā bhaviṣye 'rthe yo 'valambeta mandadhīḥ<br>avamanyeta taṃ loko yathecchasi tathā kuru<br>भूतं हित्वा भविष्ये 'र्थे यो 'वलम्बेत मन्दधीः <br>अवमन्येत तं लोको यथेच्छसि तथा कुरु </div>
<div class="sloka" id="224_sloka16"> <a href="224.htm#224_sloka16">16 </a> <br>eṣa hi jvalamāno 'gnir lelihāno mahīruhān<br>dveṣyaṃ hi hṛdi saṃtāpaṃ janayaty aśivaṃ mama<br>एष हि ज्वलमानो 'ग्निर् लेलिहानो महीरुहान् <br>द्वेष्यं हि हृदि संतापं जनयत्य् अशिवं मम </div>
<div class="sloka" id="224_sloka17"> <a href="224.htm#224_sloka17">17 </a> <br>[vai]<br>tasmād deśād atikrānte jvalane jaritā tataḥ<br>jagāma putrakān eva tvaritā putragṛddhinī<br>[वै] <br>तस्माद् देशाद् अतिक्रान्ते ज्वलने जरिता ततः <br>जगाम पुत्रकान् एव त्वरिता पुत्रगृद्धिनी </div>
<div class="sloka" id="224_sloka18"> <a href="224.htm#224_sloka18">18 </a> <br>sā tān kuśalinaḥ sarvān nirmuktāñ jātavedasaḥ<br>rorūyamāṇā kṛpaṇā sutān dṛṣṭavatī vane<br>सा तान् कुशलिनः सर्वान् निर्मुक्ताञ् जातवेदसः <br>रोरूयमाणा कृपणा सुतान् दृष्टवती वने </div>
<div class="sloka" id="224_sloka19"> <a href="224.htm#224_sloka19">19 </a> <br>aśraddheyatamaṃ teṣāṃ darśanaṃ sā punaḥ punaḥ<br>ekaikaśaś ca tān putrān krośamānānvapadyata<br>अश्रद्धेयतमं तेषां दर्शनं सा पुनः पुनः <br>एकैकशश् च तान् पुत्रान् क्रोशमानान्वपद्यत </div>
<div class="sloka" id="224_sloka20"> <a href="224.htm#224_sloka20">20 </a> <br>tato 'bhyagacchat sahasā mandapālo 'pi bhārata<br>atha te sarvam evainaṃ nābhyanandanta vai sutāḥ<br>ततो 'भ्यगच्छत् सहसा मन्दपालो 'पि भारत <br>अथ ते सर्वम् एवैनं नाभ्यनन्दन्त वै सुताः </div>
<div class="sloka" id="224_sloka21"> <a href="224.htm#224_sloka21">21 </a> <br>lālapyamānam ekaikaṃ jaritāṃ ca punaḥ punaḥ<br>nocus te vacanaṃ kiṃ cit tam ṛṣiṃ sādhv asādhu vā<br>लालप्यमानम् एकैकं जरितां च पुनः पुनः <br>नोचुस् ते वचनं किं चित् तम् ऋषिं साध्व् असाधु वा </div>
<div class="sloka" id="224_sloka22"> <a href="224.htm#224_sloka22">22 </a> <br>[mandapāla]<br>jyeṣṭhaḥ sutas te katamaḥ katamas tadanantaraḥ<br>madhyamaḥ katamaḥ putraḥ kaniṣṭhaḥ katamaś ca te<br>[मन्दपाल] <br>ज्येष्ठः सुतस् ते कतमः कतमस् तदनन्तरः <br>मध्यमः कतमः पुत्रः कनिष्ठः कतमश् च ते </div>
<div class="sloka" id="224_sloka23"> <a href="224.htm#224_sloka23">23 </a> <br>evaṃ bruvantaṃ duḥkhārtaṃ kiṃ māṃ na pratibhāṣase<br>kṛtavān asmi havyāśe naiva śāntim ito labhe<br>एवं ब्रुवन्तं दुःखार्तं किं मां न प्रतिभाषसे <br>कृतवान् अस्मि हव्याशे नैव शान्तिम् इतो लभे </div>
<div class="sloka" id="224_sloka24"> <a href="224.htm#224_sloka24">24 </a> <br>[jaritā]<br>kiṃ te jyeṣṭhe sute kāryaṃ kim anantarajena vā<br>kiṃ ca te madhyame kāryaṃ kiṃ kaniṣṭhe tapasvini<br>[जरिता] <br>किं ते ज्येष्ठे सुते कार्यं किम् अनन्तरजेन वा <br>किं च ते मध्यमे कार्यं किं कनिष्ठे तपस्विनि </div>
<div class="sloka" id="224_sloka25"> <a href="224.htm#224_sloka25">25 </a> <br>yas tvaṃ māṃ sarvaśo hīnām utsṛjyāsi gataḥ purā<br>tām eva lapitāṃ gaccha taruṇīṃ cāruhāsinīm<br>यस् त्वं मां सर्वशो हीनाम् उत्सृज्यासि गतः पुरा <br>ताम् एव लपितां गच्छ तरुणीं चारुहासिनीम् </div>
<div class="sloka" id="224_sloka26"> <a href="224.htm#224_sloka26">26 </a> <br>[mandapāla]<br>na strīṇāṃ vidyate kiṃ cid anyatra puruṣāntarāt<br>sāpatnakam ṛte loke bhavitavyaṃ hi tat tathā<br>[मन्दपाल] <br>न स्त्रीणां विद्यते किं चिद् अन्यत्र पुरुषान्तरात् <br>सापत्नकम् ऋते लोके भवितव्यं हि तत् तथा </div>
<div class="sloka" id="224_sloka27"> <a href="224.htm#224_sloka27">27 </a> <br>suvratāpi hi kalyāṇī sarvalokapariśrutā<br>arundhatī paryaśaṅkad vasiṣṭham ṛṣisattamam<br>सुव्रतापि हि कल्याणी सर्वलोकपरिश्रुता <br>अरुन्धती पर्यशङ्कद् वसिष्ठम् ऋषिसत्तमम् </div>
<div class="sloka" id="224_sloka28"> <a href="224.htm#224_sloka28">28 </a> <br>viśuddhabhāvam atyantaṃ sadā priyahite ratam<br>saptarṣimadhyagaṃ vīram avamene ca taṃ munim<br>विशुद्धभावम् अत्यन्तं सदा प्रियहिते रतम् <br>सप्तर्षिमध्यगं वीरम् अवमेने च तं मुनिम् </div>
<div class="sloka" id="224_sloka29"> <a href="224.htm#224_sloka29">29 </a> <br>apadhyānena sā tena dhūmāruṇa samaprabhā<br>lakṣyālakṣyā nābhirūpā nimittam iva lakṣyate<br>अपध्यानेन सा तेन धूमारुण समप्रभा <br>लक्ष्यालक्ष्या नाभिरूपा निमित्तम् इव लक्ष्यते </div>
<div class="sloka" id="224_sloka30"> <a href="224.htm#224_sloka30">30 </a> <br>apatyahetoḥ saṃprāptaṃ tathā tvam api mām iha<br>iṣṭam evaṃgate hitvā sā tathaiva ca vartase<br>अपत्यहेतोः संप्राप्तं तथा त्वम् अपि माम् इह <br>इष्टम् एवंगते हित्वा सा तथैव च वर्तसे </div>
<div class="sloka" id="224_sloka31"> <a href="224.htm#224_sloka31">31 </a> <br>naiva bhāryeti viśvāsaḥ kāryaḥ puṃsā kathaṃ cana<br>na hi kāryam anudhyāti bhāryā putravatī satī<br>नैव भार्येति विश्वासः कार्यः पुंसा कथं चन <br>न हि कार्यम् अनुध्याति भार्या पुत्रवती सती </div></body></html>