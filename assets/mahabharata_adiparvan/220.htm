<html><body><div class="sloka" id="220_sloka1"> <a href="220.htm#220_sloka1">1 </a> <br>[j]<br>kimarthaṃ śārṅgakān agnir na dadāha tathāgate<br>tasmin vane dahyamāne brahmann etad vadāśu me</div>
<div class="sloka" id="220_sloka2"> <a href="220.htm#220_sloka2">2 </a> <br>adāhe hy aśvasenasya dānavasya mayasya ca<br>kāraṇaṃ kīrtitaṃ brahmañ śārṅgakānāṃ na kīrtitam</div>
<div class="sloka" id="220_sloka3"> <a href="220.htm#220_sloka3">3 </a> <br>tad etad adbhutaṃ brahmañ śārṅgānām avināśanam<br>kīrtayasvāgnisaṃmarde kathaṃ te na vināśitāḥ</div>
<div class="sloka" id="220_sloka4"> <a href="220.htm#220_sloka4">4 </a> <br>[vai]<br>yadarthaṃ śārṅgakān agnir na dadāha tathāgate<br>tat te sarvaṃ yathāvṛttaṃ kathayiṣyāmi bhārata</div>
<div class="sloka" id="220_sloka5"> <a href="220.htm#220_sloka5">5 </a> <br>dharmajñānāṃ mukhyatamas tapasvī saṃśitavrataḥ<br>āsīn maharṣiḥ śrutavān mandapāla iti śrutaḥ</div>
<div class="sloka" id="220_sloka6"> <a href="220.htm#220_sloka6">6 </a> <br>sa mārgam āsthito rājann ṛṣīṇām ūrdhvaretasām<br>svādhyāyavān dharmaratas tapasvī vijitendriyaḥ</div>
<div class="sloka" id="220_sloka7"> <a href="220.htm#220_sloka7">7 </a> <br>sa gatvā tapasaḥ pāraṃ deham utsṛjya bhārata<br>jagāma pitṛlokāya na lebhe tatra tat phalam</div>
<div class="sloka" id="220_sloka8"> <a href="220.htm#220_sloka8">8 </a> <br>sa lokān aphalān dṛṣṭvā tapasā nirjitān api<br>papraccha dharmarājasya samīpasthān divaukasaḥ</div>
<div class="sloka" id="220_sloka9"> <a href="220.htm#220_sloka9">9 </a> <br>kimartham āvṛtā lokā mamaite tapasārjitāḥ<br>kiṃ mayā na kṛtaṃ tatra yasyedaṃ karmaṇaḥ phalam</div>
<div class="sloka" id="220_sloka10"> <a href="220.htm#220_sloka10">10 </a> <br>tatrāhaṃ tat kariṣyāmi yadartham idam āvṛtam<br>phalam etasya tapasaḥ kathayadhvaṃ divaukasaḥ</div>
<div class="sloka" id="220_sloka11"> <a href="220.htm#220_sloka11">11 </a> <br>[devāh]<br>ṛṇino mānavā brahmañ jāyante yena tac chṛṇu<br>kriyābhir brahmacaryeṇa prajayā ca na saṃśayaḥ</div>
<div class="sloka" id="220_sloka12"> <a href="220.htm#220_sloka12">12 </a> <br>tad apākriyate sarvaṃ yajñena tapasā sutaiḥ<br>tapasvī yajñakṛc cāsi na tu te vidyate prajā</div>
<div class="sloka" id="220_sloka13"> <a href="220.htm#220_sloka13">13 </a> <br>ta ime prasavasyārthe tava lokāḥ samāvṛtāḥ<br>prajāyasva tato lokān upabhoktāsi śāśvatān</div>
<div class="sloka" id="220_sloka14"> <a href="220.htm#220_sloka14">14 </a> <br>pun nāmno narakāt putras trātīti pitaraṃ mune<br>tasmād apatyasaṃtāne yatasva dvijasattama</div>
<div class="sloka" id="220_sloka15"> <a href="220.htm#220_sloka15">15 </a> <br>[vai]<br>tac chrutvā mandapālas tu teṣāṃ vākyaṃ divaukasām<br>kva nu śīghram apatyaṃ syād bahulaṃ cety acintayat</div>
<div class="sloka" id="220_sloka16"> <a href="220.htm#220_sloka16">16 </a> <br>sa cintayann abhyagacchad bahula prasavān khagān<br>śārṅgikāṃ śārṅgako bhūtvā jaritāṃ samupeyivān</div>
<div class="sloka" id="220_sloka17"> <a href="220.htm#220_sloka17">17 </a> <br>tasyāṃ putrān ajanayac caturo brahmavādinaḥ<br>tān apāsya sa tatraiva jagāma lapitāṃ prati<br>bālān sutān aṇḍa gatān mātrā saha munir vane</div>
<div class="sloka" id="220_sloka18"> <a href="220.htm#220_sloka18">18 </a> <br>tasmin gate mahābhāge lapitāṃ prati bhārata<br>apatyasnehasaṃvignā jaritā bahv acintayat</div>
<div class="sloka" id="220_sloka19"> <a href="220.htm#220_sloka19">19 </a> <br>tena tyaktān asaṃtyājyān ṛṣīn aṇḍa gatān vane<br>nājahat putrakān ārtā jaritā khāṇḍave nṛpa<br>babhāra caitān saṃjātān svavṛttyā snehaviklavā</div>
<div class="sloka" id="220_sloka20"> <a href="220.htm#220_sloka20">20 </a> <br>tato 'gniṃ khāṇḍavaṃ dagdhum āyāntaṃ dṛṣṭavān ṛṣiḥ<br>mandapālaś caraṃs tasmin vane lapitayā saha</div>
<div class="sloka" id="220_sloka21"> <a href="220.htm#220_sloka21">21 </a> <br>taṃ saṃkalpaṃ viditvāsya jñātvā putrāṃś ca bālakān<br>so 'bhituṣṭāva viprarṣer brāhmaṇo jātavedasam<br>putrān paridadad bhīto lokapālaṃ mahaujasam</div>
<div class="sloka" id="220_sloka22"> <a href="220.htm#220_sloka22">22 </a> <br>[mandapāla]<br>tvam agne sarvadevānāṃ mukhaṃ tvam asi havyavāṭ<br>tvam antaḥ sarvabhūtānāṃ gūḍhaś carasi pāvaka</div>
<div class="sloka" id="220_sloka23"> <a href="220.htm#220_sloka23">23 </a> <br>tvam ekam āhuḥ kavayas tvām āhus trividhaṃ punaḥ<br>tvām aṣṭadhā kalpayitvā yajñavāham akalpayan</div>
<div class="sloka" id="220_sloka24"> <a href="220.htm#220_sloka24">24 </a> <br>tvayā sṛṣṭam idaṃ viśvaṃ vadanti paramarṣayaḥ<br>tvadṛte hi jagat kṛtsnaṃ sadyo na syād dhutāśana</div>
<div class="sloka" id="220_sloka25"> <a href="220.htm#220_sloka25">25 </a> <br>tubhyaṃ kṛtvā namo viprāḥ svakarma vijitāṃ gatim<br>gacchanti saha patnībhiḥ sutair api ca śāśvatīm</div>
<div class="sloka" id="220_sloka26"> <a href="220.htm#220_sloka26">26 </a> <br>tvām agne jaladān āhuḥ khe viṣaktān savidyutaḥ<br>dahanti sarvabhūtāni tvatto niṣkramya hāyanāḥ</div>
<div class="sloka" id="220_sloka27"> <a href="220.htm#220_sloka27">27 </a> <br>jātavedas tavaiveyaṃ viśvasṛṣṭir mahādyute<br>tavaiva karma vihitaṃ bhūtaṃ sarvaṃ carācaram</div>
<div class="sloka" id="220_sloka28"> <a href="220.htm#220_sloka28">28 </a> <br>tvayāpo vihitāḥ pūrvaṃ tvayi sarvam idaṃ jagat<br>tvayi havyaṃ ca kavyaṃ ca yathāvat saṃpratiṣṭhitam</div>
<div class="sloka" id="220_sloka29"> <a href="220.htm#220_sloka29">29 </a> <br>agne tvam eva jvalanas tvaṃ dhātā tvaṃ bṛhaspatiḥ<br>tvam aśvinau yamau mitraḥ somas tvam asi cānilaḥ</div>
<div class="sloka" id="220_sloka30"> <a href="220.htm#220_sloka30">30 </a> <br>[vai]<br>evaṃ stutas tatas tena mandapālena pāvakaḥ<br>tutoṣa tasya nṛpate muner amitatejasaḥ<br>uvāca cainaṃ prītātmā kim iṣṭaṃ karavāṇi te</div>
<div class="sloka" id="220_sloka31"> <a href="220.htm#220_sloka31">31 </a> <br>tam abravīn mandapālaḥ prāñjalir havyavāhanam<br>pradahan khāṇḍavaṃ dāvaṃ mama putrān visarjaya</div></body></html>