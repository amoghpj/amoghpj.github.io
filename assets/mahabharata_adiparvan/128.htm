<html><body><div class="sloka" id="128_sloka1"> <a href="128.htm#128_sloka1">1 </a> <br>[vai]<br>tataḥ śiṣyān samānīya ācāryārtham acodayat<br>droṇaḥ sarvān aśeṣeṇa dakṣiṇārthaṃ mahīpate</div>
<div class="sloka" id="128_sloka2"> <a href="128.htm#128_sloka2">2 </a> <br>pāñcālarājaṃ drupadaṃ gṛhītvā raṇamūrdhani<br>paryānayata bhadraṃ vaḥ sā syāt paramadakṣiṇā</div>
<div class="sloka" id="128_sloka3"> <a href="128.htm#128_sloka3">3 </a> <br>tathety uktvā tu te sarve rathais tūrṇaṃ prahāriṇaḥ<br>ācārya dhanadānārthaṃ droṇena sahitā yayuḥ</div>
<div class="sloka" id="128_sloka4"> <a href="128.htm#128_sloka4">4 </a> <br>tato 'bhijagmuḥ pāñcālān nighnantas te nararṣabhāḥ<br>mamṛdus tasya nagaraṃ drupadasya mahaujasaḥ</div>
<div class="sloka" id="128_sloka5"> <a href="128.htm#128_sloka5">5 </a> <br>te yajñasenaṃ drupadaṃ gṛhītvā raṇamūrdhani<br>upājahruḥ sahāmātyaṃ droṇāya bharatarṣabhāḥ</div>
<div class="sloka" id="128_sloka6"> <a href="128.htm#128_sloka6">6 </a> <br>bhagnadarpaṃ hṛtadhanaṃ tathā ca vaśam āgatam<br>sa vairaṃ manasā dhyātvā droṇo drupadam abravīt</div>
<div class="sloka" id="128_sloka7"> <a href="128.htm#128_sloka7">7 </a> <br>pramṛdya tarasā rāṣṭraṃ puraṃ te mṛditaṃ mayā<br>prāpya jīvan ripuvaśaṃ sakhipūrvaṃ kim iṣyate</div>
<div class="sloka" id="128_sloka8"> <a href="128.htm#128_sloka8">8 </a> <br>evam uktvā prahasyainaṃ niścitya punar abravīt<br>mā bhaiḥ prāṇabhayād rājan kṣamiṇo brāhmaṇā vayam</div>
<div class="sloka" id="128_sloka9"> <a href="128.htm#128_sloka9">9 </a> <br>āśrame krīḍitaṃ yat tu tvayā bālye mayā saha<br>tena saṃvardhitaḥ snehas tvayā me kṣatriyarṣabha</div>
<div class="sloka" id="128_sloka10"> <a href="128.htm#128_sloka10">10 </a> <br>prārthayeyaṃ tvayā sakhyaṃ punar eva nararṣabha<br>varaṃ dadāmi te rājan rājyasyārdham avāpnuhi</div>
<div class="sloka" id="128_sloka11"> <a href="128.htm#128_sloka11">11 </a> <br>arājā kila no rājñāṃ sakhā bhavitum arhati<br>ataḥ prayatitaṃ rājye yajñasena mayā tava</div>
<div class="sloka" id="128_sloka12"> <a href="128.htm#128_sloka12">12 </a> <br>rājāsi dakṣiṇe kūle bhāgīrathyāham uttare<br>sakhāyaṃ māṃ vijānīhi pāñcāla yadi manyase</div>
<div class="sloka" id="128_sloka13"> <a href="128.htm#128_sloka13">13 </a> <br>[drupada]<br>anāścaryam idaṃ brahman vikrānteṣu mahātmasu<br>prīye tvayāhaṃ tvattaś ca prītim icchāmi śāśvatīm</div>
<div class="sloka" id="128_sloka14"> <a href="128.htm#128_sloka14">14 </a> <br>[vai]<br>evam uktas tu taṃ droṇo mokṣayām āsa bhārata<br>satkṛtya cainaṃ prītātmā rājyārdhaṃ pratyapādayat</div>
<div class="sloka" id="128_sloka15"> <a href="128.htm#128_sloka15">15 </a> <br>mākandīm atha gaṅgāyās tīre janapadāyutām<br>so 'dhyāvasad dīnamanāḥ kāmpilyaṃ ca purottamam<br>dakṣiṇāṃś caiva pāñcālān yāvac carmaṇvatī nadī</div>
<div class="sloka" id="128_sloka16"> <a href="128.htm#128_sloka16">16 </a> <br>droṇena vairaṃ drupadaḥ saṃsmaran na śaśāma ha<br>kṣātreṇa ca balenāsya nāpaśyat sa parājayam</div>
<div class="sloka" id="128_sloka17"> <a href="128.htm#128_sloka17">17 </a> <br>hīnaṃ viditvā cātmānaṃ brāhmaṇena balena ca<br>putra janma parīpsan vai sa rājā tad adhārayat<br>ahic chatraṃ ca viṣayaṃ droṇaḥ samabhipadyata</div></body></html>