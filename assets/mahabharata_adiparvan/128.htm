<html><body><div class="sloka" id="128_sloka1"> <a href="128.htm#128_sloka1">1 </a> <br>[vai]<br>tataḥ śiṣyān samānīya ācāryārtham acodayat<br>droṇaḥ sarvān aśeṣeṇa dakṣiṇārthaṃ mahīpate<br>[वै] <br>ततः शिष्यान् समानीय आचार्यार्थम् अचोदयत् <br>द्रोणः सर्वान् अशेषेण दक्षिणार्थं महीपते </div>
<div class="sloka" id="128_sloka2"> <a href="128.htm#128_sloka2">2 </a> <br>pāñcālarājaṃ drupadaṃ gṛhītvā raṇamūrdhani<br>paryānayata bhadraṃ vaḥ sā syāt paramadakṣiṇā<br>पाञ्चालराजं द्रुपदं गृहीत्वा रणमूर्धनि <br>पर्यानयत भद्रं वः सा स्यात् परमदक्षिणा </div>
<div class="sloka" id="128_sloka3"> <a href="128.htm#128_sloka3">3 </a> <br>tathety uktvā tu te sarve rathais tūrṇaṃ prahāriṇaḥ<br>ācārya dhanadānārthaṃ droṇena sahitā yayuḥ<br>तथेत्य् उक्त्वा तु ते सर्वे रथैस् तूर्णं प्रहारिणः <br>आचार्य धनदानार्थं द्रोणेन सहिता ययुः </div>
<div class="sloka" id="128_sloka4"> <a href="128.htm#128_sloka4">4 </a> <br>tato 'bhijagmuḥ pāñcālān nighnantas te nararṣabhāḥ<br>mamṛdus tasya nagaraṃ drupadasya mahaujasaḥ<br>ततो 'भिजग्मुः पाञ्चालान् निघ्नन्तस् ते नरर्षभाः <br>ममृदुस् तस्य नगरं द्रुपदस्य महुजसः </div>
<div class="sloka" id="128_sloka5"> <a href="128.htm#128_sloka5">5 </a> <br>te yajñasenaṃ drupadaṃ gṛhītvā raṇamūrdhani<br>upājahruḥ sahāmātyaṃ droṇāya bharatarṣabhāḥ<br>ते यज्ञसेनं द्रुपदं गृहीत्वा रणमूर्धनि <br>उपाजह्रुः सहामात्यं द्रोणाय भरतर्षभाः </div>
<div class="sloka" id="128_sloka6"> <a href="128.htm#128_sloka6">6 </a> <br>bhagnadarpaṃ hṛtadhanaṃ tathā ca vaśam āgatam<br>sa vairaṃ manasā dhyātvā droṇo drupadam abravīt<br>भग्नदर्पं हृतधनं तथा च वशम् आगतम् <br>स वैरं मनसा ध्यात्वा द्रोणो द्रुपदम् अब्रवीत् </div>
<div class="sloka" id="128_sloka7"> <a href="128.htm#128_sloka7">7 </a> <br>pramṛdya tarasā rāṣṭraṃ puraṃ te mṛditaṃ mayā<br>prāpya jīvan ripuvaśaṃ sakhipūrvaṃ kim iṣyate<br>प्रमृद्य तरसा राष्ट्रं पुरं ते मृदितं मया <br>प्राप्य जीवन् रिपुवशं सखिपूर्वं किम् इष्यते </div>
<div class="sloka" id="128_sloka8"> <a href="128.htm#128_sloka8">8 </a> <br>evam uktvā prahasyainaṃ niścitya punar abravīt<br>mā bhaiḥ prāṇabhayād rājan kṣamiṇo brāhmaṇā vayam<br>एवम् उक्त्वा प्रहस्यैनं निश्चित्य पुनर् अब्रवीत् <br>मा भैः प्राणभयाद् राजन् क्षमिणो ब्राह्मणा वयम् </div>
<div class="sloka" id="128_sloka9"> <a href="128.htm#128_sloka9">9 </a> <br>āśrame krīḍitaṃ yat tu tvayā bālye mayā saha<br>tena saṃvardhitaḥ snehas tvayā me kṣatriyarṣabha<br>आश्रमे क्रीडितं यत् तु त्वया बाल्ये मया सह <br>तेन संवर्धितः स्नेहस् त्वया मे क्षत्रियर्षभ </div>
<div class="sloka" id="128_sloka10"> <a href="128.htm#128_sloka10">10 </a> <br>prārthayeyaṃ tvayā sakhyaṃ punar eva nararṣabha<br>varaṃ dadāmi te rājan rājyasyārdham avāpnuhi<br>प्रार्थयेयं त्वया सख्यं पुनर् एव नरर्षभ <br>वरं ददामि ते राजन् राज्यस्यार्धम् अवाप्नुहि </div>
<div class="sloka" id="128_sloka11"> <a href="128.htm#128_sloka11">11 </a> <br>arājā kila no rājñāṃ sakhā bhavitum arhati<br>ataḥ prayatitaṃ rājye yajñasena mayā tava<br>अराजा किल नो राज्ञां सखा भवितुम् अर्हति <br>अतः प्रयतितं राज्ये यज्ञसेन मया तव </div>
<div class="sloka" id="128_sloka12"> <a href="128.htm#128_sloka12">12 </a> <br>rājāsi dakṣiṇe kūle bhāgīrathyāham uttare<br>sakhāyaṃ māṃ vijānīhi pāñcāla yadi manyase<br>राजासि दक्षिणे कूले भागीरथ्याहम् उत्तरे <br>सखायं मां विजानीहि पाञ्चाल यदि मन्यसे </div>
<div class="sloka" id="128_sloka13"> <a href="128.htm#128_sloka13">13 </a> <br>[drupada]<br>anāścaryam idaṃ brahman vikrānteṣu mahātmasu<br>prīye tvayāhaṃ tvattaś ca prītim icchāmi śāśvatīm<br>[द्रुपद] <br>अनाश्चर्यम् इदं ब्रह्मन् विक्रान्तेषु महात्मसु <br>प्रीये त्वयाहं त्वत्तश् च प्रीतिम् इच्छामि शाश्वतीम् </div>
<div class="sloka" id="128_sloka14"> <a href="128.htm#128_sloka14">14 </a> <br>[vai]<br>evam uktas tu taṃ droṇo mokṣayām āsa bhārata<br>satkṛtya cainaṃ prītātmā rājyārdhaṃ pratyapādayat<br>[वै] <br>एवम् उक्तस् तु तं द्रोणो मोक्षयाम् आस भारत <br>सत्कृत्य चैनं प्रीतात्मा राज्यार्धं प्रत्यपादयत् </div>
<div class="sloka" id="128_sloka15"> <a href="128.htm#128_sloka15">15 </a> <br>mākandīm atha gaṅgāyās tīre janapadāyutām<br>so 'dhyāvasad dīnamanāḥ kāmpilyaṃ ca purottamam<br>dakṣiṇāṃś caiva pāñcālān yāvac carmaṇvatī nadī<br>माकन्दीम् अथ गङ्गायास् तीरे जनपदायुताम् <br>सो 'ध्यावसद् दीनमनाः काम्पिल्यं च पुरोत्तमम् <br>दक्षिणांश् चैव पाञ्चालान् यावच् चर्मण्वती नदी </div>
<div class="sloka" id="128_sloka16"> <a href="128.htm#128_sloka16">16 </a> <br>droṇena vairaṃ drupadaḥ saṃsmaran na śaśāma ha<br>kṣātreṇa ca balenāsya nāpaśyat sa parājayam<br>द्रोणेन वैरं द्रुपदः संस्मरन् न शशाम ह <br>क्षात्रेण च बलेनास्य नापश्यत् स पराजयम् </div>
<div class="sloka" id="128_sloka17"> <a href="128.htm#128_sloka17">17 </a> <br>hīnaṃ viditvā cātmānaṃ brāhmaṇena balena ca<br>putra janma parīpsan vai sa rājā tad adhārayat<br>ahic chatraṃ ca viṣayaṃ droṇaḥ samabhipadyata<br>हीनं विदित्वा चात्मानं ब्राह्मणेन बलेन च <br>पुत्र जन्म परीप्सन् वै स राजा तद् अधारयत् <br>अहिच् छत्रं च विषयं द्रोणः समभिपद्यत </div></body></html>