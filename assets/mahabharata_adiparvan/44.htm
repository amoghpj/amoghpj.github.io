<html><body><div class="sloka" id="44_sloka1"> <a href="44.htm#44_sloka1">1 </a> <br>[s]<br>gatamātraṃ tu bhartāraṃ jaratkārur avedayat<br>bhrātus tvaritam āgamya yathātathyaṃ tapodhana</div>
<div class="sloka" id="44_sloka2"> <a href="44.htm#44_sloka2">2 </a> <br>tataḥ sa bhujaga śreṣṭhaḥ śrutvā sumahad apriyam<br>uvāca bhaginīṃ dīnāṃ tadā dīnataraḥ svayam</div>
<div class="sloka" id="44_sloka3"> <a href="44.htm#44_sloka3">3 </a> <br>jānāmi bhadre yat kāryaṃ pradāne kāraṇaṃ ca yat<br>pannagānāṃ hitārthāya putras te syāt tato yadi</div>
<div class="sloka" id="44_sloka4"> <a href="44.htm#44_sloka4">4 </a> <br>sa sarpasatrāt kila no mokṣayiṣyati vīryavān<br>evaṃ pitāmahaḥ pūrvam uktavān māṃ suraiḥ saha</div>
<div class="sloka" id="44_sloka5"> <a href="44.htm#44_sloka5">5 </a> <br>apy asti garbhaḥ subhage tasmāt te munisattamāt<br>na cecchāmy aphalaṃ tasya dārakarma manīṣiṇaḥ</div>
<div class="sloka" id="44_sloka6"> <a href="44.htm#44_sloka6">6 </a> <br>kāmaṃ ca mama na nyāyyaṃ praṣṭuṃ tvāṃ kāryam īdṛśam<br>kiṃ tu kāryagarīyastvāt tatas tvāham acūcudam</div>
<div class="sloka" id="44_sloka7"> <a href="44.htm#44_sloka7">7 </a> <br>durvāsatāṃ viditvā ca bhartus te 'titapasvinaḥ<br>nainam anvāgamiṣyāmi kadācid dhi śapet sa mām</div>
<div class="sloka" id="44_sloka8"> <a href="44.htm#44_sloka8">8 </a> <br>ācakṣva bhadre bhartus tvaṃ sarvam eva viceṣṭitam<br>śalyam uddhara me ghoraṃ bhadre hṛdi cirasthitam</div>
<div class="sloka" id="44_sloka9"> <a href="44.htm#44_sloka9">9 </a> <br>jaratkārus tato vākyam ity uktā pratyabhāṣata<br>āśvāsayantī saṃtaptaṃ vāsukiṃ pannageśvaram</div>
<div class="sloka" id="44_sloka10"> <a href="44.htm#44_sloka10">10 </a> <br>pṛṣṭo mayāpatya hetoḥ sa mahātmā mahātapāḥ<br>astīty udaram uddiśya mamedaṃ gatavāṃś ca saḥ</div>
<div class="sloka" id="44_sloka11"> <a href="44.htm#44_sloka11">11 </a> <br>svaireṣv api na tenāhaṃ smarāmi vitathaṃ kva cit<br>uktapūrvaṃ kuto rājan sāmparāye sa vakṣyati</div>
<div class="sloka" id="44_sloka12"> <a href="44.htm#44_sloka12">12 </a> <br>na saṃtāpas tvayā kāryaḥ kāryaṃ prati bhujaṃgame<br>utpatsyati hi te putro jvalanārkasamadyutiḥ</div>
<div class="sloka" id="44_sloka13"> <a href="44.htm#44_sloka13">13 </a> <br>ity uktvā hi sa māṃ bhrātar gato bhartā tapovanam<br>tasmād vyetu paraṃ duḥkhaṃ tavedaṃ manasi sthitam</div>
<div class="sloka" id="44_sloka14"> <a href="44.htm#44_sloka14">14 </a> <br>etac chrutvā sa nāgendro vāsukiḥ parayā mudā<br>evam astv iti tad vākyaṃ bhaginyāḥ pratyagṛhṇata</div>
<div class="sloka" id="44_sloka15"> <a href="44.htm#44_sloka15">15 </a> <br>sāntvamānārtha dānaiś ca pūjayā cānurūpayā<br>sodaryāṃ pūjayām āsa svasāraṃ pannagottamaḥ</div>
<div class="sloka" id="44_sloka16"> <a href="44.htm#44_sloka16">16 </a> <br>tataḥ sa vavṛdhe garbho mahātejā raviprabhaḥ<br>yathā somo dvijaśreṣṭha śuklapakṣodito divi</div>
<div class="sloka" id="44_sloka17"> <a href="44.htm#44_sloka17">17 </a> <br>yathākālaṃ tu sā brahman prajajñe bhujaga svasā<br>kumāraṃ devagarbhābhaṃ pitṛmātṛbhayāpaham</div>
<div class="sloka" id="44_sloka18"> <a href="44.htm#44_sloka18">18 </a> <br>vavṛdhe sa ca tatraiva nāgarājaniveśane<br>vedāṃś cādhijage sāṅgān bhārgavāc cyavanātmajāt</div>
<div class="sloka" id="44_sloka19"> <a href="44.htm#44_sloka19">19 </a> <br>caritavrato bāla eva buddhisattvaguṇānvitaḥ<br>nāma cāsyābhavat khyātaṃ lokeṣv āstīka ity uta</div>
<div class="sloka" id="44_sloka20"> <a href="44.htm#44_sloka20">20 </a> <br>astīty uktvā gato yasmāt pitā garbhastham eva tam<br>vanaṃ tasmād idaṃ tasya nāmāstīketi viśrutam</div>
<div class="sloka" id="44_sloka21"> <a href="44.htm#44_sloka21">21 </a> <br>sa bāla eva tatrasthaś carann amitabuddhimān<br>gṛhe pannagarājasya prayatnāt paryarakṣyata</div></body></html>