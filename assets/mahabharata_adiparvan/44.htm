<html><body><div class="sloka" id="44_sloka1"> <a href="44.htm#44_sloka1">1 </a> <br>[s]<br>gatamātraṃ tu bhartāraṃ jaratkārur avedayat<br>bhrātus tvaritam āgamya yathātathyaṃ tapodhana<br>[स्] <br>गतमात्रं तु भर्तारं जरत्कारुर् अवेदयत् <br>भ्रातुस् त्वरितम् आगम्य यथातथ्यं तपोधन </div>
<div class="sloka" id="44_sloka2"> <a href="44.htm#44_sloka2">2 </a> <br>tataḥ sa bhujaga śreṣṭhaḥ śrutvā sumahad apriyam<br>uvāca bhaginīṃ dīnāṃ tadā dīnataraḥ svayam<br>ततः स भुजग श्रेष्ठः श्रुत्वा सुमहद् अप्रियम् <br>उवाच भगिनीं दीनां तदा दीनतरः स्वयम् </div>
<div class="sloka" id="44_sloka3"> <a href="44.htm#44_sloka3">3 </a> <br>jānāmi bhadre yat kāryaṃ pradāne kāraṇaṃ ca yat<br>pannagānāṃ hitārthāya putras te syāt tato yadi<br>जानामि भद्रे यत् कार्यं प्रदाने कारणं च यत् <br>पन्नगानां हितार्थाय पुत्रस् ते स्यात् ततो यदि </div>
<div class="sloka" id="44_sloka4"> <a href="44.htm#44_sloka4">4 </a> <br>sa sarpasatrāt kila no mokṣayiṣyati vīryavān<br>evaṃ pitāmahaḥ pūrvam uktavān māṃ suraiḥ saha<br>स सर्पसत्रात् किल नो मोक्षयिष्यति वीर्यवान् <br>एवं पितामहः पूर्वम् उक्तवान् मां सुरैः सह </div>
<div class="sloka" id="44_sloka5"> <a href="44.htm#44_sloka5">5 </a> <br>apy asti garbhaḥ subhage tasmāt te munisattamāt<br>na cecchāmy aphalaṃ tasya dārakarma manīṣiṇaḥ<br>अप्य् अस्ति गर्भः सुभगे तस्मात् ते मुनिसत्तमात् <br>न चेच्छाम्य् अफलं तस्य दारकर्म मनीषिणः </div>
<div class="sloka" id="44_sloka6"> <a href="44.htm#44_sloka6">6 </a> <br>kāmaṃ ca mama na nyāyyaṃ praṣṭuṃ tvāṃ kāryam īdṛśam<br>kiṃ tu kāryagarīyastvāt tatas tvāham acūcudam<br>कामं च मम न न्याय्यं प्रष्टुं त्वां कार्यम् ईदृशम् <br>किं तु कार्यगरीयस्त्वात् ततस् त्वाहम् अचूचुदम् </div>
<div class="sloka" id="44_sloka7"> <a href="44.htm#44_sloka7">7 </a> <br>durvāsatāṃ viditvā ca bhartus te 'titapasvinaḥ<br>nainam anvāgamiṣyāmi kadācid dhi śapet sa mām<br>दुर्वासतां विदित्वा च भर्तुस् ते 'तितपस्विनः <br>नैनम् अन्वागमिष्यामि कदाचिद् धि शपेत् स माम् </div>
<div class="sloka" id="44_sloka8"> <a href="44.htm#44_sloka8">8 </a> <br>ācakṣva bhadre bhartus tvaṃ sarvam eva viceṣṭitam<br>śalyam uddhara me ghoraṃ bhadre hṛdi cirasthitam<br>आचक्ष्व भद्रे भर्तुस् त्वं सर्वम् एव विचेष्टितम् <br>शल्यम् उद्धर मे घोरं भद्रे हृदि चिरस्थितम् </div>
<div class="sloka" id="44_sloka9"> <a href="44.htm#44_sloka9">9 </a> <br>jaratkārus tato vākyam ity uktā pratyabhāṣata<br>āśvāsayantī saṃtaptaṃ vāsukiṃ pannageśvaram<br>जरत्कारुस् ततो वाक्यम् इत्य् उक्ता प्रत्यभाषत <br>आश्वासयन्ती संतप्तं वासुकिं पन्नगेश्वरम् </div>
<div class="sloka" id="44_sloka10"> <a href="44.htm#44_sloka10">10 </a> <br>pṛṣṭo mayāpatya hetoḥ sa mahātmā mahātapāḥ<br>astīty udaram uddiśya mamedaṃ gatavāṃś ca saḥ<br>पृष्टो मयापत्य हेतोः स महात्मा महातपाः <br>अस्तीत्य् उदरम् उद्दिश्य ममेदं गतवांश् च सः </div>
<div class="sloka" id="44_sloka11"> <a href="44.htm#44_sloka11">11 </a> <br>svaireṣv api na tenāhaṃ smarāmi vitathaṃ kva cit<br>uktapūrvaṃ kuto rājan sāmparāye sa vakṣyati<br>स्वैरेष्व् अपि न तेनाहं स्मरामि वितथं क्व चित् <br>उक्तपूर्वं कुतो राजन् साम्पराये स वक्ष्यति </div>
<div class="sloka" id="44_sloka12"> <a href="44.htm#44_sloka12">12 </a> <br>na saṃtāpas tvayā kāryaḥ kāryaṃ prati bhujaṃgame<br>utpatsyati hi te putro jvalanārkasamadyutiḥ<br>न संतापस् त्वया कार्यः कार्यं प्रति भुजंगमे <br>उत्पत्स्यति हि ते पुत्रो ज्वलनार्कसमद्युतिः </div>
<div class="sloka" id="44_sloka13"> <a href="44.htm#44_sloka13">13 </a> <br>ity uktvā hi sa māṃ bhrātar gato bhartā tapovanam<br>tasmād vyetu paraṃ duḥkhaṃ tavedaṃ manasi sthitam<br>इत्य् उक्त्वा हि स मां भ्रातर् गतो भर्ता तपोवनम् <br>तस्माद् व्येतु परं दुःखं तवेदं मनसि स्थितम् </div>
<div class="sloka" id="44_sloka14"> <a href="44.htm#44_sloka14">14 </a> <br>etac chrutvā sa nāgendro vāsukiḥ parayā mudā<br>evam astv iti tad vākyaṃ bhaginyāḥ pratyagṛhṇata<br>एतच् छ्रुत्वा स नागेन्द्रो वासुकिः परया मुदा <br>एवम् अस्त्व् इति तद् वाक्यं भगिन्याः प्रत्यगृह्णत </div>
<div class="sloka" id="44_sloka15"> <a href="44.htm#44_sloka15">15 </a> <br>sāntvamānārtha dānaiś ca pūjayā cānurūpayā<br>sodaryāṃ pūjayām āsa svasāraṃ pannagottamaḥ<br>सान्त्वमानार्थ दानैश् च पूजया चानुरूपया <br>सोदर्यां पूजयाम् आस स्वसारं पन्नगोत्तमः </div>
<div class="sloka" id="44_sloka16"> <a href="44.htm#44_sloka16">16 </a> <br>tataḥ sa vavṛdhe garbho mahātejā raviprabhaḥ<br>yathā somo dvijaśreṣṭha śuklapakṣodito divi<br>ततः स ववृधे गर्भो महातेजा रविप्रभः <br>यथा सोमो द्विजश्रेष्ठ शुक्लपक्षोदितो दिवि </div>
<div class="sloka" id="44_sloka17"> <a href="44.htm#44_sloka17">17 </a> <br>yathākālaṃ tu sā brahman prajajñe bhujaga svasā<br>kumāraṃ devagarbhābhaṃ pitṛmātṛbhayāpaham<br>यथाकालं तु सा ब्रह्मन् प्रजज्ञे भुजग स्वसा <br>कुमारं देवगर्भाभं पितृमातृभयापहम् </div>
<div class="sloka" id="44_sloka18"> <a href="44.htm#44_sloka18">18 </a> <br>vavṛdhe sa ca tatraiva nāgarājaniveśane<br>vedāṃś cādhijage sāṅgān bhārgavāc cyavanātmajāt<br>ववृधे स च तत्रैव नागराजनिवेशने <br>वेदांश् चाधिजगे साङ्गान् भार्गवाच् च्यवनात्मजात् </div>
<div class="sloka" id="44_sloka19"> <a href="44.htm#44_sloka19">19 </a> <br>caritavrato bāla eva buddhisattvaguṇānvitaḥ<br>nāma cāsyābhavat khyātaṃ lokeṣv āstīka ity uta<br>चरितव्रतो बाल एव बुद्धिसत्त्वगुणान्वितः <br>नाम चास्याभवत् ख्यातं लोकेष्व् आस्तीक इत्य् उत </div>
<div class="sloka" id="44_sloka20"> <a href="44.htm#44_sloka20">20 </a> <br>astīty uktvā gato yasmāt pitā garbhastham eva tam<br>vanaṃ tasmād idaṃ tasya nāmāstīketi viśrutam<br>अस्तीत्य् उक्त्वा गतो यस्मात् पिता गर्भस्थम् एव तम् <br>वनं तस्माद् इदं तस्य नामास्तीकेति विश्रुतम् </div>
<div class="sloka" id="44_sloka21"> <a href="44.htm#44_sloka21">21 </a> <br>sa bāla eva tatrasthaś carann amitabuddhimān<br>gṛhe pannagarājasya prayatnāt paryarakṣyata<br>स बाल एव तत्रस्थश् चरन्न् अमितबुद्धिमान् <br>गृहे पन्नगराजस्य प्रयत्नात् पर्यरक्ष्यत </div></body></html>