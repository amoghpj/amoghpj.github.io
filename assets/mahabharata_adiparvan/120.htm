<html><body><div class="sloka" id="120_sloka1"> <a href="120.htm#120_sloka1">1 </a> <br>[j]<br>kṛpasyāpi mahābrahman saṃbhavaṃ vaktum arhasi<br>śarastambhāt kathaṃ jajñe kathaṃ cāstrāṇy avāptavān</div>
<div class="sloka" id="120_sloka2"> <a href="120.htm#120_sloka2">2 </a> <br>[vai]<br>maharṣer gatamasyāsīc charadvān nāma nāmataḥ<br>putraḥ kila mahārāja jātaḥ saha śarair vibho</div>
<div class="sloka" id="120_sloka3"> <a href="120.htm#120_sloka3">3 </a> <br>na tasya vedādhyayane tathā buddhir ajāyata<br>yathāsya buddhir abhavad dhanurvede paraṃtapa</div>
<div class="sloka" id="120_sloka4"> <a href="120.htm#120_sloka4">4 </a> <br>adhijagmur yathā vedāṃs tapasā brahmavādinaḥ<br>tathā sa tapasopetaḥ sarvāṇy astrāṇy avāpa ha</div>
<div class="sloka" id="120_sloka5"> <a href="120.htm#120_sloka5">5 </a> <br>dhanurveda paratvāc ca tapasā vipulena ca<br>bhṛśaṃ saṃtāpayām āsa devarājaṃ sa gautamaḥ</div>
<div class="sloka" id="120_sloka6"> <a href="120.htm#120_sloka6">6 </a> <br>tato jālapadīṃ nāma devakanyāṃ sureśvaraḥ<br>prāhiṇot tapaso vighnaṃ kuru tasyeti kaurava</div>
<div class="sloka" id="120_sloka7"> <a href="120.htm#120_sloka7">7 </a> <br>sābhigamyāśramapadaṃ ramaṇīyaṃ śaradvataḥ<br>dhanur bāṇadharaṃ bālā lobhayām āsa gautamam</div>
<div class="sloka" id="120_sloka8"> <a href="120.htm#120_sloka8">8 </a> <br>tām ekavasanāṃ dṛṣṭvā gautamo 'psarasaṃ vane<br>loke 'pratimasaṃsthānām utphullanayano 'bhavat</div>
<div class="sloka" id="120_sloka9"> <a href="120.htm#120_sloka9">9 </a> <br>dhanuś ca hi śarāś cāsya karābhyāṃ prāpatan bhuvi<br>vepathuś cāsya tāṃ dṛṣṭvā śarīre samajāyata</div>
<div class="sloka" id="120_sloka10"> <a href="120.htm#120_sloka10">10 </a> <br>sa tu jñānagarīyastvāt tapasaś ca samanvayāt<br>avatasthe mahāprājño dhairyeṇa parameṇa ha</div>
<div class="sloka" id="120_sloka11"> <a href="120.htm#120_sloka11">11 </a> <br>yas tv asya sahasā rājan vikāraḥ samapadyata<br>tena susrāva reto 'sya sa ca tan nāvabudhyata</div>
<div class="sloka" id="120_sloka12"> <a href="120.htm#120_sloka12">12 </a> <br>sa vihāyāśramaṃ taṃ ca tāṃ caivāpsarasaṃ muniḥ<br>jagāma retas tat tasya śarastambe papāta ha</div>
<div class="sloka" id="120_sloka13"> <a href="120.htm#120_sloka13">13 </a> <br>śarastambe ca patitaṃ dvidhā tad abhavan nṛpa<br>tasyātha mithunaṃ jajñe gautamasya śaradvataḥ</div>
<div class="sloka" id="120_sloka14"> <a href="120.htm#120_sloka14">14 </a> <br>mṛgayāṃ carato rājñaḥ śaṃtanos tu yadṛcchayā<br>kaś cit senā caro 'raṇye mithunaṃ tad apaśyata</div>
<div class="sloka" id="120_sloka15"> <a href="120.htm#120_sloka15">15 </a> <br>dhanuś ca saśaraṃ dṛṣṭvā tathā kṛṣṇājināni ca<br>vyavasya brāhmaṇāpatyaṃ dhanurvedāntagasya tat<br>sa rājñe darśayām āsa mithunaṃ saśaraṃ tadā</div>
<div class="sloka" id="120_sloka16"> <a href="120.htm#120_sloka16">16 </a> <br>sa tad ādāya mithunaṃ rājātha kṛpayānvitaḥ<br>ājagāma gṛhān eva mama putrāv iti bruvan</div>
<div class="sloka" id="120_sloka17"> <a href="120.htm#120_sloka17">17 </a> <br>tataḥ saṃvardhayām āsa saṃskāraiś cāpy ayojayat<br>gautamo 'pi tadāpetya dhanurveda paro 'bhavat</div>
<div class="sloka" id="120_sloka18"> <a href="120.htm#120_sloka18">18 </a> <br>kṛpayā yan mayā bālāv imau saṃvardhitāv iti<br>tasmāt tayor nāma cakre tad eva sa mahīpatiḥ</div>
<div class="sloka" id="120_sloka19"> <a href="120.htm#120_sloka19">19 </a> <br>nihitau gautamas tatra tapasā tāv avindata<br>āgamya cāsmai gotrādi sarvam ākhyātavāṃs tadā</div>
<div class="sloka" id="120_sloka20"> <a href="120.htm#120_sloka20">20 </a> <br>caturvidhaṃ dhanurvedam astrāṇi vividhāni ca<br>nikhilenāsya tat sarvaṃ guhyam ākhyātavāṃs tadā<br>so 'cireṇaiva kālena paramācāryatāṃ gataḥ</div></body></html>