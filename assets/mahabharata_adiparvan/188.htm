<html><body><div class="sloka" id="188_sloka1"> <a href="188.htm#188_sloka1">1 </a> <br>[vai]<br>tatas te pāṇḍavāḥ sarve pāñcālyaś ca mahāyaśāḥ<br>pratyutthāya mahātmānaṃ kṛṣṇaṃ dṛṣṭvābhyapūjayan</div>
<div class="sloka" id="188_sloka2"> <a href="188.htm#188_sloka2">2 </a> <br>pratinandya sa tān sarvan pṛṣṭvā kuśalam antataḥ<br>āsane kāñcane śubhre niṣasāda mahāmanāḥ</div>
<div class="sloka" id="188_sloka3"> <a href="188.htm#188_sloka3">3 </a> <br>anujñātās tu te sarve kṛṣṇenāmita tejasā<br>āsaneṣu mahārheṣu niṣedur dvipadāṃ varāḥ</div>
<div class="sloka" id="188_sloka4"> <a href="188.htm#188_sloka4">4 </a> <br>tato muhūrtān madhurāṃ vāṇīm uccārya pārṣataḥ<br>papraccha taṃ mahātmānaṃ draupady arthe viśāṃ patiḥ</div>
<div class="sloka" id="188_sloka5"> <a href="188.htm#188_sloka5">5 </a> <br>katham ekā bahūnāṃ syān na ca syād dharmasaṃkaraḥ<br>etan no bhagavān sarvaṃ prabravītu yathātatham</div>
<div class="sloka" id="188_sloka6"> <a href="188.htm#188_sloka6">6 </a> <br>[vyāsa]<br>asmin dharme vipralambhe lokaveda virodhake<br>yasya yasya mataṃ yad yac chrotum icchāmi tasya tat</div>
<div class="sloka" id="188_sloka7"> <a href="188.htm#188_sloka7">7 </a> <br>[drupada]<br>adharmo 'yaṃ mama mato viruddho lokavedayoḥ<br>na hy ekā vidyate patnī bahūnāṃ dvijasattama</div>
<div class="sloka" id="188_sloka8"> <a href="188.htm#188_sloka8">8 </a> <br>na cāpy ācaritaḥ pūrvair ayaṃ dharmo mahātmabhiḥ<br>na ca dharmo 'py anekasthaś caritavyaḥ sanātanaḥ</div>
<div class="sloka" id="188_sloka9"> <a href="188.htm#188_sloka9">9 </a> <br>ato nāhaṃ karomy evaṃ vyavasāyaṃ kriyāṃ prati<br>dharmasaṃdeha saṃdigdhaṃ pratibhāti hi mām idam</div>
<div class="sloka" id="188_sloka10"> <a href="188.htm#188_sloka10">10 </a> <br>[dhṛ]<br>yavīyasaḥ kathaṃ bhāryāṃ jyeṣṭho bhrātā dvijarṣabha<br>brahman samabhivarteta sadvṛttaḥ saṃs tapodhana</div>
<div class="sloka" id="188_sloka11"> <a href="188.htm#188_sloka11">11 </a> <br>na tu dharmasya sūkṣmatvād gatiṃ vidmaḥ kathaṃ cana<br>adharmo dharma iti vā vyavasāyo na śakyate</div>
<div class="sloka" id="188_sloka12"> <a href="188.htm#188_sloka12">12 </a> <br>kartum asmadvidhair brahmaṃs tato na vyavasāmy aham<br>pañcānāṃ mahiṣī kṛṣṇā bhavatv iti kathaṃ cana</div>
<div class="sloka" id="188_sloka13"> <a href="188.htm#188_sloka13">13 </a> <br>[y]<br>na me vāg anṛtaṃ prāha nādharme dhīyate matiḥ<br>vartate hi mano me 'tra naiṣo 'dharmaḥ kathaṃ cana</div>
<div class="sloka" id="188_sloka14"> <a href="188.htm#188_sloka14">14 </a> <br>śrūyate hi purāṇe 'pi jaṭilā nāma gautamī<br>ṛṣīn adhyāsitavatī sapta dharmabhṛtāṃ vara</div>
<div class="sloka" id="188_sloka15"> <a href="188.htm#188_sloka15">15 </a> <br>guroś ca vacanaṃ prāhur dharmaṃ dharmajña sattama<br>gurūṇāṃ caiva sarveṣāṃ janitrī paramo guruḥ</div>
<div class="sloka" id="188_sloka16"> <a href="188.htm#188_sloka16">16 </a> <br>sā cāpy uktavatī vācaṃ bhaikṣavad bhujyatām iti<br>tasmād etad ahaṃ manye dharmaṃ dvija varottama</div>
<div class="sloka" id="188_sloka17"> <a href="188.htm#188_sloka17">17 </a> <br>[kuntī]<br>evam etad yathāhāyaṃ dharmacārī yudhiṣṭhiraḥ<br>anṛtān me bhayaṃ tīvraṃ mucyeyam anṛtāt katham</div>
<div class="sloka" id="188_sloka18"> <a href="188.htm#188_sloka18">18 </a> <br>[vyāsa]<br>anṛtān mokṣyase bhadre dharmaś caiva sanātanaḥ<br>na tu vakṣyāmi sarveṣāṃ pāñcāla śṛṇu me svayam</div>
<div class="sloka" id="188_sloka19"> <a href="188.htm#188_sloka19">19 </a> <br>yathāyaṃ vihito dharmo yataś cāyaṃ sanātanaḥ<br>yathā ca prāha kaunteyas tathā dharmo na saṃśayaḥ</div>
<div class="sloka" id="188_sloka20"> <a href="188.htm#188_sloka20">20 </a> <br>[vai]<br>tata utthāya bhagavān vyāso dvaipāyanaḥ prabhuḥ<br>kare gṛhītvā rājānaṃ rājaveśma samāviśat</div>
<div class="sloka" id="188_sloka21"> <a href="188.htm#188_sloka21">21 </a> <br>pāṇḍavāś cāpi kuntī ca dhṛṣṭadyumnaś ca pārṣataḥ<br>vicetasas te tatraiva pratīkṣante sma tāv ubhau</div></body></html>