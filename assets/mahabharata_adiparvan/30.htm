<html><body><div class="sloka" id="30_sloka1"> <a href="30.htm#30_sloka1">1 </a> <br>[g]<br>sakhyaṃ me 'stu tvayā deva yathecchasi puraṃdara<br>balaṃ tu mama jānīhi mahac cāsahyam eva ca</div>
<div class="sloka" id="30_sloka2"> <a href="30.htm#30_sloka2">2 </a> <br>kāmaṃ naitat praśaṃsanti santaḥ svabalasaṃstavam<br>guṇasaṃkīrtanaṃ cāpi svayam eva śatakrato</div>
<div class="sloka" id="30_sloka3"> <a href="30.htm#30_sloka3">3 </a> <br>sakheti kṛtvā tu sakhe pṛṣṭo vakṣyāmy ahaṃ tvayā<br>na hy ātmastava saṃyuktaṃ vaktavyam animittataḥ</div>
<div class="sloka" id="30_sloka4"> <a href="30.htm#30_sloka4">4 </a> <br>saparvatavanām urvīṃ sasāgaravanām imām<br>pakṣanāḍyaikayā śakra tvāṃ caivātrāvalambinam</div>
<div class="sloka" id="30_sloka5"> <a href="30.htm#30_sloka5">5 </a> <br>sarvān saṃpiṇḍitān vāpi lokān sasthāṇu jaṅgamān<br>vaheyam apariśrānto viddhīdaṃ me mahad balam</div>
<div class="sloka" id="30_sloka6"> <a href="30.htm#30_sloka6">6 </a> <br>[sūta]<br>ity uktavacanaṃ vīraṃ kirīṭī śrīmatāṃ varaḥ<br>āha śaunaka devendraḥ sarvabhūtahitaḥ prabhuḥ</div>
<div class="sloka" id="30_sloka7"> <a href="30.htm#30_sloka7">7 </a> <br>pratigṛhyatām idānīṃ me sakhyam ānantyam uttamam<br>na kāryaṃ tava somena mama somaḥ pradīyatām<br>asmāṃs te hi prabādheyur yebhyo dadyād bhavān imam</div>
<div class="sloka" id="30_sloka8"> <a href="30.htm#30_sloka8">8 </a> <br>[g]<br>kiṃ cit kāraṇam uddiśya somo 'yaṃ nīyate mayā<br>na dāsyāmi samādātuṃ somaṃ kasmai cid apy aham</div>
<div class="sloka" id="30_sloka9"> <a href="30.htm#30_sloka9">9 </a> <br>yatremaṃ tu sahasrākṣa nikṣipeyam ahaṃ svayam<br>tvam ādāya tatas tūrṇaṃ harethās tridaśeśvara</div>
<div class="sloka" id="30_sloka10"> <a href="30.htm#30_sloka10">10 </a> <br>[ṣ]<br>vākyenānena tuṣṭo 'haṃ yat tvayoktam ihāṇḍaja<br>yad icchasi varaṃ mattas tadgṛhāṇa khagottama</div>
<div class="sloka" id="30_sloka11"> <a href="30.htm#30_sloka11">11 </a> <br>[s]<br>ity uktaḥ pratyuvācedaṃ kadrū putrān anusmaran<br>smṛtvā caivopadhi kṛtaṃ mātur dāsya nimittataḥ</div>
<div class="sloka" id="30_sloka12"> <a href="30.htm#30_sloka12">12 </a> <br>īśo 'ham api sarvasya kariṣyāmi tu te 'rthitām<br>bhaveyur bhujagāḥ śakra mama bhakṣyā mahābalāḥ</div>
<div class="sloka" id="30_sloka13"> <a href="30.htm#30_sloka13">13 </a> <br>tathety uktvānvagacchat taṃ tato dānava sūdanaḥ<br>hariṣyāmi vinikṣiptaṃ somam ity anubhāṣya tam</div>
<div class="sloka" id="30_sloka14"> <a href="30.htm#30_sloka14">14 </a> <br>ājagāma tatas tūrṇaṃ suparṇo mātur antikam<br>atha sarpān uvācedaṃ sarvān paramahṛṣṭavat</div>
<div class="sloka" id="30_sloka15"> <a href="30.htm#30_sloka15">15 </a> <br>idam ānītam amṛtaṃ nikṣepsyāmi kuśeṣu vaḥ<br>snātā maṅgalasaṃyuktās tataḥ prāśnīta pannagāḥ</div>
<div class="sloka" id="30_sloka16"> <a href="30.htm#30_sloka16">16 </a> <br>adāsī caiva māteyam adya prabhṛti cāstu me<br>yathoktaṃ bhavatām etad vaco me pratipāditam</div>
<div class="sloka" id="30_sloka17"> <a href="30.htm#30_sloka17">17 </a> <br>tataḥ snātuṃ gatāḥ sarpāḥ pratyuktvā taṃ tathety uta<br>śakro 'py amṛtam ākṣipya jagāma tridivaṃ punaḥ</div>
<div class="sloka" id="30_sloka18"> <a href="30.htm#30_sloka18">18 </a> <br>athāgatās tam uddeśaṃ sarpāḥ somārthinas tadā<br>snātāś ca kṛtajapyāś ca prahṛṣṭāḥ kṛtamaṅgalāḥ</div>
<div class="sloka" id="30_sloka19"> <a href="30.htm#30_sloka19">19 </a> <br>tad vijñāya hṛtaṃ sarpāḥ pratimāyā kṛtaṃ ca tat<br>somasthānam idaṃ ceti darbhāṃs te lilihus tadā</div>
<div class="sloka" id="30_sloka20"> <a href="30.htm#30_sloka20">20 </a> <br>tato dvaidhī kṛtā jihvā sarpāṇāṃ tena karmaṇā<br>abhavaṃś cāmṛtasparśād dharbhās te 'tha pavitriṇaḥ</div>
<div class="sloka" id="30_sloka21"> <a href="30.htm#30_sloka21">21 </a> <br>tataḥ suparṇaḥ paramaprahṛṣṭavān; vihṛtya mātrā saha tatra kānane<br>bhujaṃgabhakṣaḥ paramārcitaḥ khagair; ahīna kīrtir vinatām anandayat</div></body></html>