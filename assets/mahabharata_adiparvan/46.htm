<html><body><div class="sloka" id="46_sloka1"> <a href="46.htm#46_sloka1">1 </a> <br>[mantriṇah]<br>tataḥ sa rājā rājendra skandhe tasya bhujaṃgamam<br>muneḥ kṣut kṣāma āsajya svapuraṃ punar āyayau</div>
<div class="sloka" id="46_sloka2"> <a href="46.htm#46_sloka2">2 </a> <br>ṛṣes tasya tu putro 'bhūd gavi jāto mahāyaśāḥ<br>śṛṅgī nāma mahātejās tigmavīryo 'tikopanaḥ</div>
<div class="sloka" id="46_sloka3"> <a href="46.htm#46_sloka3">3 </a> <br>brahmāṇaṃ so 'bhyupāgamya muniḥ pūjāṃ cakāra ha<br>anujñāto gatas tatra śṛṅgī śuśrāva taṃ tadā<br>sakhyuḥ sakāśāt pitaraṃ pitrā te dharṣitaṃ tathā</div>
<div class="sloka" id="46_sloka4"> <a href="46.htm#46_sloka4">4 </a> <br>mṛtaṃ sarpaṃ samāsaktaṃ pitrā te janamejaya<br>vahantaṃ kuruśārdūla skandhenānapakāriṇam</div>
<div class="sloka" id="46_sloka5"> <a href="46.htm#46_sloka5">5 </a> <br>tapasvinam atīvātha taṃ munipravaraṃ nṛpa<br>jitendriya viśuddhaṃ ca sthitaṃ karmaṇy athādbhute</div>
<div class="sloka" id="46_sloka6"> <a href="46.htm#46_sloka6">6 </a> <br>tapasā dyotitātmānaṃ sveṣv aṅgeṣu yataṃ tathā<br>śubhācāraṃ śubhakathaṃ susthiraṃ tam alolupam</div>
<div class="sloka" id="46_sloka7"> <a href="46.htm#46_sloka7">7 </a> <br>akṣudram anasūyaṃ ca vṛddhaṃ mauna vrate sthitam<br>śaraṇyaṃ sarvabhūtānāṃ pitrā viprakṛtaṃ tava</div>
<div class="sloka" id="46_sloka8"> <a href="46.htm#46_sloka8">8 </a> <br>śaśāpātha sa tac chrutvā pitaraṃ te ruṣānvitaḥ<br>ṛṣeḥ putro mahātejā bālo 'pi sthavirair varaḥ</div>
<div class="sloka" id="46_sloka9"> <a href="46.htm#46_sloka9">9 </a> <br>sa kṣipram udakaṃ spṛṣṭvā roṣād idam uvāca ha<br>pitaraṃ te 'bhisaṃdhāya tejasā prajvalann iva</div>
<div class="sloka" id="46_sloka10"> <a href="46.htm#46_sloka10">10 </a> <br>anāgasi gurau yo me mṛtaṃ sarpam avāsṛjat<br>taṃ nāgas takṣakaḥ kruddhas tejasā sādayiṣyati<br>saptarātrād itaḥ pāpaṃ paśya me tapaso balam</div>
<div class="sloka" id="46_sloka11"> <a href="46.htm#46_sloka11">11 </a> <br>ity uktvā prayayau tatra pitā yatrāsya so 'bhavat<br>dṛṣṭvā ca pitaraṃ tasmai śāpaṃ taṃ pratyavedayat</div>
<div class="sloka" id="46_sloka12"> <a href="46.htm#46_sloka12">12 </a> <br>sa cāpi muniśārdūlaḥ preṣayām āsa te pituḥ<br>śapto 'si mama putreṇa yatto bhava mahīpate<br>takṣakas tvāṃ mahārāja tejasā sādayiṣyati</div>
<div class="sloka" id="46_sloka13"> <a href="46.htm#46_sloka13">13 </a> <br>śrutvā tu tad vaco ghoraṃ pitā te janamejaya<br>yatto 'bhavat paritrastas takṣakāt pannagottamāt</div>
<div class="sloka" id="46_sloka14"> <a href="46.htm#46_sloka14">14 </a> <br>tatas tasmiṃs tu divase saptame samupasthite<br>rājñaḥ samīpaṃ brahmarṣiḥ kāśyapo gantum aicchata</div>
<div class="sloka" id="46_sloka15"> <a href="46.htm#46_sloka15">15 </a> <br>taṃ dadarśātha nāgendraḥ kāśyapaṃ takṣakas tadā<br>tam abravīt pannagendraḥ kāśyapaṃ tvaritaṃ vrajan<br>kva bhavāṃs tvarito yāti kiṃ ca kāryaṃ cikīrṣati</div>
<div class="sloka" id="46_sloka16"> <a href="46.htm#46_sloka16">16 </a> <br>[k]<br>yatra rājā kuruśreṣṭhaḥ parikṣin nāma vai dvijaḥ<br>takṣakeṇa bhujaṃgena dhakṣyate kila tatra vai</div>
<div class="sloka" id="46_sloka17"> <a href="46.htm#46_sloka17">17 </a> <br>gacchāmy ahaṃ taṃ tvaritaḥ sadyaḥ kartum apajvaram<br>mayābhipannaṃ taṃ cāpi na sarpo dharṣayiṣyati</div>
<div class="sloka" id="46_sloka18"> <a href="46.htm#46_sloka18">18 </a> <br>[t]<br>kimarthaṃ taṃ mayā daṣṭaṃ saṃjīvayitum icchasi<br>brūhi kāmam ahaṃ te 'dya dadmi svaṃ veśma gamyatām</div>
<div class="sloka" id="46_sloka19"> <a href="46.htm#46_sloka19">19 </a> <br>[mantriṇah]<br>dhanalipsur ahaṃ tatra yāmīty uktaś ca tena saḥ<br>tam uvāca mahātmānaṃ mānayañ ślakṣṇayā girā</div>
<div class="sloka" id="46_sloka20"> <a href="46.htm#46_sloka20">20 </a> <br>yāvad dhanaṃ prārthayase tasmād rājñas tato 'dhikam<br>gṛhāṇa matta eva tvaṃ saṃnivartasva cānagha</div>
<div class="sloka" id="46_sloka21"> <a href="46.htm#46_sloka21">21 </a> <br>sa evam ukto nāgena kāśyapo dvipadāṃ varaḥ<br>labdhvā vittaṃ nivavṛte takṣakād yāvad īpsitam</div>
<div class="sloka" id="46_sloka22"> <a href="46.htm#46_sloka22">22 </a> <br>tasmin pratigate vipre chadmanopetya takṣakaḥ<br>taṃ nṛpaṃ nṛpatiśreṣṭha pitaraṃ dhārmikaṃ tava</div>
<div class="sloka" id="46_sloka23"> <a href="46.htm#46_sloka23">23 </a> <br>prāsādasthaṃ yattam api dagdhavān viṣavahninā<br>tatas tvaṃ puruṣavyāghra vijayāyābhiṣecitaḥ</div>
<div class="sloka" id="46_sloka24"> <a href="46.htm#46_sloka24">24 </a> <br>etad dṛṣṭaṃ śrutaṃ cāpi yathāvan nṛpasattama<br>asmābhir nikhilaṃ sarvaṃ kathitaṃ te sudāruṇam</div>
<div class="sloka" id="46_sloka25"> <a href="46.htm#46_sloka25">25 </a> <br>śrutvā caitaṃ nṛpaśreṣṭha pārthivasya parābhavam<br>asya carṣer uttaṅkasya vidhatsva yad anantaram</div>
<div class="sloka" id="46_sloka26"> <a href="46.htm#46_sloka26">26 </a> <br>[j]<br>etat tu śrotum icchāmi aṭavyāṃ nirjane vane<br>saṃvādaṃ pannagendrasya kāśyapasya ca yat tadā</div>
<div class="sloka" id="46_sloka27"> <a href="46.htm#46_sloka27">27 </a> <br>kena dṛṣṭaṃ śrutaṃ cāpi bhavatāṃ śrotram āgatam<br>śrutvā cātha vidhāsyāmi pannagāntakarīṃ matim</div>
<div class="sloka" id="46_sloka28"> <a href="46.htm#46_sloka28">28 </a> <br>[m]<br>śṛṇu rājan yathāsmākaṃ yenaitat kathitaṃ purā<br>samāgamaṃ dvijendrasya pannagendrasya cādhvani</div>
<div class="sloka" id="46_sloka29"> <a href="46.htm#46_sloka29">29 </a> <br>tasmin vṛkṣe naraḥ kaś cid indhanārthāya pārthiva<br>vicinvan pūrvam ārūḍhaḥ śuṣkaśākhaṃ vanaspatim<br>abudhyamānau taṃ tatra vṛkṣasthaṃ pannagadvijau</div>
<div class="sloka" id="46_sloka30"> <a href="46.htm#46_sloka30">30 </a> <br>sa tu tenaiva vṛkṣeṇa bhasmībhūto 'bhavat tadā<br>dvija prabhāvād rājendra jīvitaḥ savanaspatiḥ</div>
<div class="sloka" id="46_sloka31"> <a href="46.htm#46_sloka31">31 </a> <br>tena gatvā nṛpaśreṣṭha nagare 'smin niveditam<br>yathāvṛttaṃ tu tat sarvaṃ takṣakasya dvijasya ca</div>
<div class="sloka" id="46_sloka32"> <a href="46.htm#46_sloka32">32 </a> <br>etat te kathitaṃ rājan yathāvṛttaṃ yathā śrutam<br>śrutvā tu nṛpaśārdūla prakuruṣva yathepsitam</div>
<div class="sloka" id="46_sloka33"> <a href="46.htm#46_sloka33">33 </a> <br>[s]<br>mantriṇāṃ tu vacaḥ śrutvā sa rājā janamejayaḥ<br>paryatapyata duḥkhārtaḥ pratyapiṃṣat kare karam</div>
<div class="sloka" id="46_sloka34"> <a href="46.htm#46_sloka34">34 </a> <br>niḥśvāsam uṣṇam asakṛd dīrghaṃ rājīvalocanaḥ<br>mumocāśrūṇi ca tadā netrābhyāṃ pratataṃ nṛpaḥ<br>uvāca ca mahīpālo duḥkhaśokasamanvitaḥ</div>
<div class="sloka" id="46_sloka35"> <a href="46.htm#46_sloka35">35 </a> <br>śrutvaitad bhavatāṃ vākyaṃ pitur me svargatiṃ prati<br>niściteyaṃ mama matir yā vai tāṃ me nibodhata</div>
<div class="sloka" id="46_sloka36"> <a href="46.htm#46_sloka36">36 </a> <br>anantaram ahaṃ manye takṣakāya durātmane<br>pratikartavyam ity eva yena me hiṃsitaḥ pitā</div>
<div class="sloka" id="46_sloka37"> <a href="46.htm#46_sloka37">37 </a> <br>ṛṣer hi śṛṅger vacanaṃ kṛtvā dagdhvā ca pārthivam<br>yadi gacched asau pāpo nanu jīvet pitā mama</div>
<div class="sloka" id="46_sloka38"> <a href="46.htm#46_sloka38">38 </a> <br>parihīyeta kiṃ tasya yadi jīvet sa pārthivaḥ<br>kāśyapasya prasādena mantriṇāṃ sunayena ca</div>
<div class="sloka" id="46_sloka39"> <a href="46.htm#46_sloka39">39 </a> <br>sa tu vāritavān mohāt kāśyapaṃ dvijasattamam<br>saṃjijīvayiṣuṃ prāptaṃ rājānam aparājitam</div>
<div class="sloka" id="46_sloka40"> <a href="46.htm#46_sloka40">40 </a> <br>mahān atikramo hy eṣa takṣakasya durātmanaḥ<br>dvijasya yo 'dadad dravyaṃ mā nṛpaṃ jīvayed iti</div></body></html>