<html><body><div class="sloka" id="61_sloka1"> <a href="61.htm#61_sloka1">1 </a> <br>[j]<br>devānāṃ dānavānāṃ ca yakṣāṇām atha rakṣasām<br>anyeṣāṃ caiva bhūtānāṃ sarveṣāṃ bhagavann aham</div>
<div class="sloka" id="61_sloka2"> <a href="61.htm#61_sloka2">2 </a> <br>śrotum icchāmi tattvena mānuṣeṣu mahātmanām<br>janma karma ca bhūtānām eteṣām anupūrvaśaḥ</div>
<div class="sloka" id="61_sloka3"> <a href="61.htm#61_sloka3">3 </a> <br>[v]<br>mānuṣeṣu manuṣyendra saṃbhūtā ye divaukasaḥ<br>prathamaṃ dānavāṃś caiva tāṃs te vakṣyāmi sarvaśaḥ</div>
<div class="sloka" id="61_sloka4"> <a href="61.htm#61_sloka4">4 </a> <br>vipracittir iti khyāto ya āsīd dānavarṣabhaḥ<br>jarāsaṃdha iti khyātaḥ sa āsīn manujarṣabhaḥ</div>
<div class="sloka" id="61_sloka5"> <a href="61.htm#61_sloka5">5 </a> <br>diteḥ putras tu yo rājan hiraṇyakaśipuḥ smṛtaḥ<br>sa jajñe mānuṣe loke śiśupālo nararṣabhaḥ</div>
<div class="sloka" id="61_sloka6"> <a href="61.htm#61_sloka6">6 </a> <br>saṃhrāda iti vikhyātaḥ prahrādasyānujas tu yaḥ<br>sa śalya iti vikhyāto jajñe bāhlīla puṃgavaḥ</div>
<div class="sloka" id="61_sloka7"> <a href="61.htm#61_sloka7">7 </a> <br>anuhrādas tu tejasvī yo 'bhūt khyāto jaghanyajaḥ<br>dhṛṣṭaketur iti khyātaḥ sa āsīn manujeśvaraḥ</div>
<div class="sloka" id="61_sloka8"> <a href="61.htm#61_sloka8">8 </a> <br>yas tu rājañ śibir nāma daiteyaḥ parikīrtitaḥ<br>druma ity abhivikhyātaḥ sa āsīd bhuvi pārthivaḥ</div>
<div class="sloka" id="61_sloka9"> <a href="61.htm#61_sloka9">9 </a> <br>bāṣkalo nāma yas teṣām āsīd asurasattamaḥ<br>bhagadatta iti khyātaḥ sa āsīn manujeśvaraḥ</div>
<div class="sloka" id="61_sloka10"> <a href="61.htm#61_sloka10">10 </a> <br>ayaḥ śirā aśvaśirā ayaḥ śaṅkuś ca vīryavān<br>tathā gaganamūrdhā ca vegavāṃś cātra pañcamaḥ</div>
<div class="sloka" id="61_sloka11"> <a href="61.htm#61_sloka11">11 </a> <br>pañcaite jajñire rājan vīryavanto mahāsurāḥ<br>kekayeṣu mahātmānaḥ pārthivarṣabha sattamāḥ</div>
<div class="sloka" id="61_sloka12"> <a href="61.htm#61_sloka12">12 </a> <br>ketumān iti vikhyāto yas tato 'nyaḥ pratāpavān<br>amitaujā iti khyātaḥ pṛthivyāṃ so 'bhavann nṛpaḥ</div>
<div class="sloka" id="61_sloka13"> <a href="61.htm#61_sloka13">13 </a> <br>svarbhānur iti vikhyātaḥ śrīmān yas tu mahāsuraḥ<br>ugrasena iti khyāta ugra karmā narādhipaḥ</div>
<div class="sloka" id="61_sloka14"> <a href="61.htm#61_sloka14">14 </a> <br>yas tv aśva iti vikhyātaḥ śrīmān āsīn mahāsuraḥ<br>aśoko nāma rājāsīn mahāvīryaparākramaḥ</div>
<div class="sloka" id="61_sloka15"> <a href="61.htm#61_sloka15">15 </a> <br>tasmād avarajo yas tu rājann aśvapatiḥ smṛtaḥ<br>daiteyaḥ so 'bhavad rājā hārdikyo manujarṣabhaḥ</div>
<div class="sloka" id="61_sloka16"> <a href="61.htm#61_sloka16">16 </a> <br>vṛṣaparveti vikhyātaḥ śrīmān yas tu mahāsuraḥ<br>dīrghaprajña iti khyātaḥ pṛthivyāṃ so 'bhavan nṛpaḥ</div>
<div class="sloka" id="61_sloka17"> <a href="61.htm#61_sloka17">17 </a> <br>ajakas tv anujo rājan ya āsīd vṛṣaparvaṇaḥ<br>sa malla iti vikhyātaḥ pṛthivyām abhavan nṛpaḥ</div>
<div class="sloka" id="61_sloka18"> <a href="61.htm#61_sloka18">18 </a> <br>aśvagrīva iti khyātaḥ sattvavān yo mahāsuraḥ<br>rocamāna iti khyātaḥ pṛthivyāṃ so 'bhavan nṛpaḥ</div>
<div class="sloka" id="61_sloka19"> <a href="61.htm#61_sloka19">19 </a> <br>sūkṣmas tu matimān rājan kīrtimān yaḥ prakīrtitaḥ<br>bṛhanta iti vikhyātaḥ kṣitāv āsīt sa pārthivaḥ</div>
<div class="sloka" id="61_sloka20"> <a href="61.htm#61_sloka20">20 </a> <br>tuhuṇḍa iti vikhyāto ya āsīd asurottamaḥ<br>senā bindur iti khyātaḥ sa babhūva narādhipaḥ</div>
<div class="sloka" id="61_sloka21"> <a href="61.htm#61_sloka21">21 </a> <br>isṛpā nāma yas teṣām asurāṇāṃ balādhikaḥ<br>pāpajin nāma rājāsīd bhuvi vikhyātavikramaḥ</div>
<div class="sloka" id="61_sloka22"> <a href="61.htm#61_sloka22">22 </a> <br>ekacakra iti khyāta āsīd yas tu mahāsuraḥ<br>prativindhya iti khyāto babhūva prathitaḥ kṣitau</div>
<div class="sloka" id="61_sloka23"> <a href="61.htm#61_sloka23">23 </a> <br>virūpākṣas tu daiteyaś citrayodhī mahāsuraḥ<br>citravarmeti vikhyātaḥ kṣitāv āsīt sa pārthivaḥ</div>
<div class="sloka" id="61_sloka24"> <a href="61.htm#61_sloka24">24 </a> <br>haras tv ariharo vīra āsīd yo dānavottamaḥ<br>suvāstur iti vikhyātaḥ sa jajñe manujarṣabhaḥ</div>
<div class="sloka" id="61_sloka25"> <a href="61.htm#61_sloka25">25 </a> <br>aharas tu mahātejāḥ śatrupakṣa kṣayaṃ karaḥ<br>bāhlīko nāma rājā sa babhūva prathitaḥ kṣitau</div>
<div class="sloka" id="61_sloka26"> <a href="61.htm#61_sloka26">26 </a> <br>nicandraś candra vaktraś ca ya āsīd asurottamaḥ<br>muñja keśa iti khyātaḥ śrīmān āsīt sa pārthivaḥ</div>
<div class="sloka" id="61_sloka27"> <a href="61.htm#61_sloka27">27 </a> <br>nikumbhas tv ajitaḥ saṃkhye mahāmatir ajāyata<br>bhūmau bhūmipatiḥ śreṣṭho devādhipa iti smṛtaḥ</div>
<div class="sloka" id="61_sloka28"> <a href="61.htm#61_sloka28">28 </a> <br>śarabho nāma yas teṣāṃ daiteyānāṃ mahāsuraḥ<br>pauravo nāma rājarṣiḥ sa babhūva nareṣv iha</div>
<div class="sloka" id="61_sloka29"> <a href="61.htm#61_sloka29">29 </a> <br>dvitīyaḥ śalabhas teṣām asurāṇāṃ babhūva yaḥ<br>prahrādo nāma bāhlīkaḥ sa babhūva narādhipaḥ</div>
<div class="sloka" id="61_sloka30"> <a href="61.htm#61_sloka30">30 </a> <br>candras tu ditijaśreṣṭho loke tārādhipopamaḥ<br>ṛṣiko nāma rājarṣir babhūva nṛpasattamaḥ</div>
<div class="sloka" id="61_sloka31"> <a href="61.htm#61_sloka31">31 </a> <br>mṛtapā iti vikhyāto ya āsīd asurottamaḥ<br>paścimānūpakaṃ viddhi taṃ nṛpaṃ nṛpasattama</div>
<div class="sloka" id="61_sloka32"> <a href="61.htm#61_sloka32">32 </a> <br>gaviṣṭhas tu mahātejā yaḥ prakhyāto mahāsuraḥ<br>drumasena iti khyātaḥ pṛthivyāṃ so 'bhavan nṛpaḥ</div>
<div class="sloka" id="61_sloka33"> <a href="61.htm#61_sloka33">33 </a> <br>mayūra iti vikhyātaḥ śrīmān yas tu mahāsuraḥ<br>sa viśva iti vikhyāto babhūva pṛthivīpatiḥ</div>
<div class="sloka" id="61_sloka34"> <a href="61.htm#61_sloka34">34 </a> <br>suparṇa iti vikhyātatasmād avarajas tu yaḥ<br>kālakīrtir iti khyātaḥ pṛthivyāṃ so 'bhavan nṛpaḥ</div>
<div class="sloka" id="61_sloka35"> <a href="61.htm#61_sloka35">35 </a> <br>candra hanteti yas teṣāṃ kīrtitaḥ pravaro 'suraḥ<br>śunako nāma rājarṣiḥ sa babhūva narādhipaḥ</div>
<div class="sloka" id="61_sloka36"> <a href="61.htm#61_sloka36">36 </a> <br>vināśanas tu candrasya ya ākhyāto mahāsuraḥ<br>jānakir nāma rājarṣiḥ sa babhūva narādhipaḥ</div>
<div class="sloka" id="61_sloka37"> <a href="61.htm#61_sloka37">37 </a> <br>dīrghajihvas tu kauravya ya ukto dānavarṣabhaḥ<br>kāśirāja iti khyātaḥ pṛthivyāṃ pṛthivīpatiḥ</div>
<div class="sloka" id="61_sloka38"> <a href="61.htm#61_sloka38">38 </a> <br>grahaṃ tu suṣuve yaṃ taṃ siṃhī candrārkamardanam<br>krātha ity abhivikhyātaḥ so 'bhavan manujādhipaḥ</div>
<div class="sloka" id="61_sloka39"> <a href="61.htm#61_sloka39">39 </a> <br>anāyuṣas tu putrāṇāṃ caturṇāṃ pravaro 'suraḥ<br>vikṣaro nāma tejasvī vasu mitro 'bhavan nṛpaḥ</div>
<div class="sloka" id="61_sloka40"> <a href="61.htm#61_sloka40">40 </a> <br>dvitīyo vikṣarādyas tu narādhipa mahāsuraḥ<br>pāṃsurāṣṭrādhipa iti viśrutaḥ so 'bhavan nṛpaḥ</div>
<div class="sloka" id="61_sloka41"> <a href="61.htm#61_sloka41">41 </a> <br>balavīra iti khyāto yas tv āsīd asurottamaḥ<br>pauṇḍra matsyaka ity eva sa babhūva narādhipaḥ</div>
<div class="sloka" id="61_sloka42"> <a href="61.htm#61_sloka42">42 </a> <br>vṛtra ity abhivikhyāto yas tu rājan mahāsuraḥ<br>maṇimān nāma rājarṣiḥ sa babhūva narādhipaḥ</div>
<div class="sloka" id="61_sloka43"> <a href="61.htm#61_sloka43">43 </a> <br>krodhahanteti yas tasya babhūvāvarajo 'suraḥ<br>daṇḍa ity abhivikhyātaḥ sa āsīn nṛpatiḥ kṣitau</div>
<div class="sloka" id="61_sloka44"> <a href="61.htm#61_sloka44">44 </a> <br>krodhavardhana ity eva yas tv anyaḥ parikīrtitaḥ<br>daṇḍadhāra iti khyātaḥ so 'bhavan manujeśvaraḥ</div>
<div class="sloka" id="61_sloka45"> <a href="61.htm#61_sloka45">45 </a> <br>kālakāyās tu ye putrās teṣām aṣṭau narādhipāḥ<br>jajñire rājaśārdūla śārdūlasamavikramāḥ</div>
<div class="sloka" id="61_sloka46"> <a href="61.htm#61_sloka46">46 </a> <br>magadheṣu jayatsenaḥ śrīmān āsīt sa pārthivaḥ<br>aṣṭānāṃ pravaras teṣāṃ kāleyānāṃ mahāsuraḥ</div>
<div class="sloka" id="61_sloka47"> <a href="61.htm#61_sloka47">47 </a> <br>dvitīyas tu tatas teṣāṃ śrīmān harihayopamaḥ<br>aparājita ity eva sa babhūva narādhipaḥ</div>
<div class="sloka" id="61_sloka48"> <a href="61.htm#61_sloka48">48 </a> <br>tṛtīyas tu mahārāja mahābāhur mahāsuraḥ<br>niṣādādhipatir jajñe bhuvi bhīmaparākramaḥ</div>
<div class="sloka" id="61_sloka49"> <a href="61.htm#61_sloka49">49 </a> <br>teṣām anyatamo yas tu caturthaḥ parikīrtitaḥ<br>śreṇimān iti vikhyātaḥ kṣitau rājarṣisattamaḥ</div>
<div class="sloka" id="61_sloka50"> <a href="61.htm#61_sloka50">50 </a> <br>pañcamas tu babhūvaiṣāṃ pravaro yo mahāsuraḥ<br>mahaujā iti vikhyāto babhūveha paraṃtapaḥ</div>
<div class="sloka" id="61_sloka51"> <a href="61.htm#61_sloka51">51 </a> <br>ṣaṣṭhas tu matimān yo vai teṣām āsīn mahāsuraḥ<br>abhīrur iti vikhyātaḥ kṣitau rājarṣisattamaḥ</div>
<div class="sloka" id="61_sloka52"> <a href="61.htm#61_sloka52">52 </a> <br>samudrasenaś ca nṛpas teṣām evābhavad guṇān<br>viśrutaḥ sāgarāntāyāṃ kṣitau dharmārthatattvavit</div>
<div class="sloka" id="61_sloka53"> <a href="61.htm#61_sloka53">53 </a> <br>bṛhann nāmāṣṭamas teṣāṃ kāleyānāṃ paraṃtapaḥ<br>babhūva rājan dharmātmā sarvabhūtahite rataḥ</div>
<div class="sloka" id="61_sloka54"> <a href="61.htm#61_sloka54">54 </a> <br>gaṇaḥ krodhavaśo nāma yas te rājan prakīrtitaḥ<br>tataḥ saṃjajñire vīrāḥ kṣitāv iha narādhipāḥ</div>
<div class="sloka" id="61_sloka55"> <a href="61.htm#61_sloka55">55 </a> <br>nandikaḥ karṇaveṣṭaś ca siddhārthāḥ kīṭakas tathā<br>suvīraś ca subāhuś ca mahāvīro 'tha bāhlikaḥ</div>
<div class="sloka" id="61_sloka56"> <a href="61.htm#61_sloka56">56 </a> <br>krodho vicityaḥ surasaḥ śrīmān nīlaś ca bhūmipaḥ<br>vīra dhāmā ca kauravya bhūmipālaś ca nāmataḥ</div>
<div class="sloka" id="61_sloka57"> <a href="61.htm#61_sloka57">57 </a> <br>dantavaktraś ca nāmāsīd durjayaś caiva nāmataḥ<br>rukmī ca nṛpaśārdūlo rājā ca janamejayaḥ</div>
<div class="sloka" id="61_sloka58"> <a href="61.htm#61_sloka58">58 </a> <br>āṣāḍho vāyuvegaś ca bhūmitejās tathaiva ca<br>ekalavyaḥ sumitraś ca vāṭadhāno 'tha gomukhaḥ</div>
<div class="sloka" id="61_sloka59"> <a href="61.htm#61_sloka59">59 </a> <br>kārūṣakāś ca rājānaḥ kṣemadhūrtis tathaiva ca<br>śrutāyur uddhavaś caiva bṛhatsenas tathaiva ca</div>
<div class="sloka" id="61_sloka60"> <a href="61.htm#61_sloka60">60 </a> <br>kṣemogra tīrthaḥ kuharaḥ kaliṅgeṣu narādhipaḥ<br>matimāṃś ca manuṣyendra īśvaraś ceti viśrutaḥ</div>
<div class="sloka" id="61_sloka61"> <a href="61.htm#61_sloka61">61 </a> <br>gaṇāt krodhavaśād evaṃ rājapūgo 'bhavat kṣitau<br>jātaḥ purā mahārāja mahākīrtir mahābalaḥ</div>
<div class="sloka" id="61_sloka62"> <a href="61.htm#61_sloka62">62 </a> <br>yas tv āsīd devako nāma devarājasamadyutiḥ<br>sa gandharvapatir mukhyaḥ kṣitau jajñe narādhipaḥ</div>
<div class="sloka" id="61_sloka63"> <a href="61.htm#61_sloka63">63 </a> <br>bṛhaspater bṛhat kīrter devarṣer viddhi bhārata<br>aṃśād droṇaṃ samutpannaṃ bhāradvājam ayonijam</div>
<div class="sloka" id="61_sloka64"> <a href="61.htm#61_sloka64">64 </a> <br>dhanvināṃ nṛpaśārdūla yaḥ sa sarvāstravittamaḥ<br>bṛhat kīrtir mahātejāḥ saṃjajñe manujeṣv iha</div>
<div class="sloka" id="61_sloka65"> <a href="61.htm#61_sloka65">65 </a> <br>dhanurvede ca vede ca yaṃ taṃ vedavido viduḥ<br>variṣṭham indrakarmāṇaṃ droṇaṃ svakulavardhanam</div>
<div class="sloka" id="61_sloka66"> <a href="61.htm#61_sloka66">66 </a> <br>mahādevāntakābhyāṃ ca kāmāt krodhāc ca bhārata<br>ekatvam upapannānāṃ jajñe śūraḥ paraṃtapaḥ</div>
<div class="sloka" id="61_sloka67"> <a href="61.htm#61_sloka67">67 </a> <br>aśvatthāmā mahāvīryaḥ śatrupakṣa kṣayaṃ karaḥ<br>vīraḥ kamalapatrākṣaḥ kṣitāv āsīn narādhipa</div>
<div class="sloka" id="61_sloka68"> <a href="61.htm#61_sloka68">68 </a> <br>jajñire vasavas tv aṣṭau gaṅgāyāṃ śaṃtanoḥ sutāḥ<br>vasiṣṭhasya ca śāpena niyogād vāsavasya ca</div>
<div class="sloka" id="61_sloka69"> <a href="61.htm#61_sloka69">69 </a> <br>teṣām avarajo bhīṣmaḥ kurūṇām abhayaṃkaraḥ<br>matimān vedavid vāgmī śatrupakṣa kṣayaṃ karaḥ</div>
<div class="sloka" id="61_sloka70"> <a href="61.htm#61_sloka70">70 </a> <br>jāmadagnyena rāmeṇa yaḥ sa sarvavidāṃ varaḥ<br>ayudhyata mahātejā bhārgaveṇa mahātmanā</div>
<div class="sloka" id="61_sloka71"> <a href="61.htm#61_sloka71">71 </a> <br>yas tu rājan kṛpo nāma brahmarṣir abhavat kṣitau<br>rudrāṇāṃ taṃ gaṇād viddhi saṃbhūtam atipauruṣam</div>
<div class="sloka" id="61_sloka72"> <a href="61.htm#61_sloka72">72 </a> <br>śakunir nāma yas tv āsīd rājā loke mahārathaḥ<br>dvāparaṃ viddhi taṃ rājan saṃbhūtam arimardanam</div>
<div class="sloka" id="61_sloka73"> <a href="61.htm#61_sloka73">73 </a> <br>sātyakiḥ satyasaṃdhas tu yo 'sau vṛṣṇikulodvahaḥ<br>pakṣāt sa jajñe marutāṃ devānām arimardanaḥ</div>
<div class="sloka" id="61_sloka74"> <a href="61.htm#61_sloka74">74 </a> <br>drupadaś cāpi rājarṣis tata evābhavad gaṇāt<br>mānuṣe nṛpa loke 'smin sarvaśastrabhṛtāṃ varaḥ</div>
<div class="sloka" id="61_sloka75"> <a href="61.htm#61_sloka75">75 </a> <br>tataś ca kṛtavarmāṇaṃ viddhi rājañ janādhipam<br>jātam apratikarmāṇaṃ kṣatriyarṣabha sattamam</div>
<div class="sloka" id="61_sloka76"> <a href="61.htm#61_sloka76">76 </a> <br>marutāṃ tu gaṇād viddhi saṃjātam arimardanam<br>virāṭaṃ nāma rājarṣiṃ pararāṣṭra pratāpanam</div>
<div class="sloka" id="61_sloka77"> <a href="61.htm#61_sloka77">77 </a> <br>ariṣṭāyās tu yaḥ putro haṃsa ity abhiviśrutaḥ<br>sa gandharvapatir jajñe kuruvaṃśavivardhanaḥ</div>
<div class="sloka" id="61_sloka78"> <a href="61.htm#61_sloka78">78 </a> <br>dhṛtarāṣṭra iti khyātaḥ kṛṣṇadvaipāyanād api<br>dīrghabāhur mahātejāḥ prajñā cakṣur narādhipaḥ<br>mātur doṣād ṛṣeḥ kopād andha eva vyajāyata</div>
<div class="sloka" id="61_sloka79"> <a href="61.htm#61_sloka79">79 </a> <br>atres tu sumahābhāgaṃ putraṃ putravatāṃ varam<br>viduraṃ viddhi loke 'smiñ jātaṃ buddhimatāṃ varam</div>
<div class="sloka" id="61_sloka80"> <a href="61.htm#61_sloka80">80 </a> <br>kaler aṃśāt tu saṃjajñe bhuvi duryodhano nṛpaḥ<br>durbuddhir durmatiś caiva kurūṇām ayaśaḥ karaḥ</div>
<div class="sloka" id="61_sloka81"> <a href="61.htm#61_sloka81">81 </a> <br>jagato yaḥ sa sarvasya vidviṣṭaḥ kalipūruṣaḥ<br>yaḥ sarvāṃ ghātayām āsa pṛthivīṃ puruṣādhamaḥ<br>yena vairaṃ samuddīptaṃ bhūtānta karaṇaṃ mahat</div>
<div class="sloka" id="61_sloka82"> <a href="61.htm#61_sloka82">82 </a> <br>paulastyā bhrātaraḥ sarve jajñire manujeṣv iha<br>śataṃ duḥśāsanādīnāṃ sarveṣāṃ krūrakarmaṇām</div>
<div class="sloka" id="61_sloka83"> <a href="61.htm#61_sloka83">83 </a> <br>durmukho duḥsahaś caiva ye cānye nānuśabditāḥ<br>duryodhana sahāyās te paulastyā bharatarṣabha</div>
<div class="sloka" id="61_sloka84"> <a href="61.htm#61_sloka84">84 </a> <br>dharmasyāṃśaṃ tu rājānaṃ viddhi rājan yudhiṣṭhiram<br>bhīmasenaṃ tu vātasya devarājasya cārjunam</div>
<div class="sloka" id="61_sloka85"> <a href="61.htm#61_sloka85">85 </a> <br>aśvinos tu tathaivāṃśau rūpeṇāpratimau bhuvi<br>nakulaḥ sahadevaś ca sarvalokamanoharau</div>
<div class="sloka" id="61_sloka86"> <a href="61.htm#61_sloka86">86 </a> <br>yaḥ suvarceti vikhyātaḥ somaputraḥ pratāpavān<br>abhimanyur bṛhat kīrtir arjunasya suto 'bhavat</div>
<div class="sloka" id="61_sloka87"> <a href="61.htm#61_sloka87">87 </a> <br>agner aṃśaṃ tu viddhi tvaṃ dhṛṣṭadyumnaṃ mahāratham<br>śikhaṇḍinam atho rājan strīpuṃsaṃ viddhi rākṣasam</div>
<div class="sloka" id="61_sloka88"> <a href="61.htm#61_sloka88">88 </a> <br>draupadeyāś ca ye pañca babhūvur bharatarṣabha<br>viśve devagaṇān rājaṃs tān viddhi bharatarṣabha</div>
<div class="sloka" id="61_sloka89"> <a href="61.htm#61_sloka89">89 </a> <br>āmuktakavacaḥ karṇo yas tu jajñe mahārathaḥ<br>divākarasya taṃ viddhi devasyāṃśam anuttamam</div>
<div class="sloka" id="61_sloka90"> <a href="61.htm#61_sloka90">90 </a> <br>yas tu nārāyaṇo nāma devadevaḥ sanātanaḥ<br>tasyāṃśo mānuṣeṣv āsīd vāsudevaḥ pratāpavān</div>
<div class="sloka" id="61_sloka91"> <a href="61.htm#61_sloka91">91 </a> <br>śeṣasyāṃśas tu nāgasya baladevo mahābalaḥ<br>sanatkumāraṃ pradyumnaṃ viddhi rājan mahaujasam</div>
<div class="sloka" id="61_sloka92"> <a href="61.htm#61_sloka92">92 </a> <br>evam anye manuṣyendra bahavo 'ṃśā divaukasām<br>jajñire vasudevasya kule kulavivardhanāḥ</div>
<div class="sloka" id="61_sloka93"> <a href="61.htm#61_sloka93">93 </a> <br>gaṇas tv apsarasāṃ yo vai mayā rājan prakīrtitaḥ<br>tasya bhāgaḥ kṣitau jajñe niyogād vāsavasya ca</div>
<div class="sloka" id="61_sloka94"> <a href="61.htm#61_sloka94">94 </a> <br>tāni ṣoḍaśa devīnāṃ sahasrāṇi narādhipa<br>babhūvur mānuṣe loke nārāyaṇa parigrahaḥ</div>
<div class="sloka" id="61_sloka95"> <a href="61.htm#61_sloka95">95 </a> <br>śriyas tu bhāgaḥ saṃjajñe ratyarthaṃ pṛthivītale<br>drupadasya kule kanyā vedimadhyād aninditā</div>
<div class="sloka" id="61_sloka96"> <a href="61.htm#61_sloka96">96 </a> <br>nātihrasvā na mahatī nīlotpalasugandhinī<br>padmāyatākṣī suśroṇī asitāyata mūrdhajā</div>
<div class="sloka" id="61_sloka97"> <a href="61.htm#61_sloka97">97 </a> <br>sarvalakṣaṇasaṃpannā vaiḍūrya maṇisaṃnibhā<br>pañcānāṃ puruṣendrāṇāṃ cittapramathinī rahaḥ</div>
<div class="sloka" id="61_sloka98"> <a href="61.htm#61_sloka98">98 </a> <br>siddir dhṛtiś ca ye devyau pañcānāṃ mātarau tu te<br>kuntī mādrī ca jajñāte matis tu subalātmajā</div>
<div class="sloka" id="61_sloka99"> <a href="61.htm#61_sloka99">99 </a> <br>iti devāsurāṇāṃ te gandharvāpsarasāṃ tathā<br>aṃśāvataraṇaṃ rājan rakṣasānāṃ ca kīrtitam</div>
<div class="sloka" id="61_sloka100"> <a href="61.htm#61_sloka100">100 </a> <br>ye pṛthivyāṃ samudbhūtā rājāno yuddhadurmadāḥ<br>mahātmāno yadūnāṃ ca ye jātā vipule kule</div>
<div class="sloka" id="61_sloka101"> <a href="61.htm#61_sloka101">101 </a> <br>dhanyaṃ yaśasyaṃ putrīyam āyuṣyaṃ vijayāvaham<br>idam aṃśāvataraṇaṃ śrotavyam anasūyatā</div></body></html>