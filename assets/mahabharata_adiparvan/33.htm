<html><body><div class="sloka" id="33_sloka1"> <a href="33.htm#33_sloka1">1 </a> <br>[s]<br>mātuḥ sakāśāt taṃ śāpaṃ śrutvā pannagasattamaḥ<br>vāsukiś cintayām āsa śāpo 'yaṃ na bhavet katham<br>[स्] <br>मातुः सकाशात् तं शापं श्रुत्वा पन्नगसत्तमः <br>वासुकिश् चिन्तयाम् आस शापो 'यं न भवेत् कथम् </div>
<div class="sloka" id="33_sloka2"> <a href="33.htm#33_sloka2">2 </a> <br>tataḥ sa mantrayām āsa bhrātṛbhiḥ saha sarvaśaḥ<br>airāvataprabhṛtibhir ye sma dharmaparāyaṇāḥ<br>ततः स मन्त्रयाम् आस भ्रातृभिः सह सर्वशः <br>अैरावतप्रभृतिभिर् ये स्म धर्मपरायणाः </div>
<div class="sloka" id="33_sloka3"> <a href="33.htm#33_sloka3">3 </a> <br>[vā]<br>ayaṃ śāpo yathoddhiṣṭo viditaṃ vas tathānaghāḥ<br>tasya śāpasya mokṣārthaṃ mantrayitvā yatāmahe<br>[वा] <br>अयं शापो यथोद्धिष्टो विदितं वस् तथानघाः <br>तस्य शापस्य मोक्षार्थं मन्त्रयित्वा यतामहे </div>
<div class="sloka" id="33_sloka4"> <a href="33.htm#33_sloka4">4 </a> <br>sarveṣām eva śāpānāṃ pratighāto hi vidyate<br>na tu mātrābhiśaptānāṃ mokṣo vidyeta pannagāḥ<br>सर्वेषाम् एव शापानां प्रतिघातो हि विद्यते <br>न तु मात्राभिशप्तानां मोक्षो विद्येत पन्नगाः </div>
<div class="sloka" id="33_sloka5"> <a href="33.htm#33_sloka5">5 </a> <br>avyayasyāprameyasya satyasya ca tathāgrataḥ<br>śaptā ity eva me śrutvā jāyate hṛdi vepathuḥ<br>अव्ययस्याप्रमेयस्य सत्यस्य च तथाग्रतः <br>शप्ता इत्य् एव मे श्रुत्वा जायते हृदि वेपथुः </div>
<div class="sloka" id="33_sloka6"> <a href="33.htm#33_sloka6">6 </a> <br>nūnaṃ sarvavināśo 'yam asmākaṃ samudāhṛtaḥ<br>na hy enāṃ so 'vyayo devaḥ śapantīṃ pratyaṣedhayat<br>नूनं सर्वविनाशो 'यम् अस्माकं समुदाहृतः <br>न ह्य् एनां सो 'व्ययो देवः शपन्तीं प्रत्यषेधयत् </div>
<div class="sloka" id="33_sloka7"> <a href="33.htm#33_sloka7">7 </a> <br>tasmāt saṃmantrayāmo 'tra bhujagānām anāmayam<br>yathā bhaveta sarveṣāṃ mā naḥ kālo 'tyagād ayam<br>तस्मात् संमन्त्रयामो 'त्र भुजगानाम् अनामयम् <br>यथा भवेत सर्वेषां मा नः कालो 'त्यगाद् अयम् </div>
<div class="sloka" id="33_sloka8"> <a href="33.htm#33_sloka8">8 </a> <br>api mantrayamāṇā hi hetuṃ paśyāma mokṣaṇe<br>yathā naṣṭaṃ purā devā gūḍham agniṃ guhā gatam<br>अपि मन्त्रयमाणा हि हेतुं पश्याम मोक्षणे <br>यथा नष्टं पुरा देवा गूढम् अग्निं गुहा गतम् </div>
<div class="sloka" id="33_sloka9"> <a href="33.htm#33_sloka9">9 </a> <br>yathā sa yajño na bhaved yathā vāpi parābhavet<br>janamejayasya sarpāṇāṃ vināśakaraṇāya hi<br>यथा स यज्ञो न भवेद् यथा वापि पराभवेत् <br>जनमेजयस्य सर्पाणां विनाशकरणाय हि </div>
<div class="sloka" id="33_sloka10"> <a href="33.htm#33_sloka10">10 </a> <br>[s]<br>tathety uktvā tu te sarve kādraveyāḥ samāgatāḥ<br>samayaṃ cakrire tatra mantrabuddhiviśāradāḥ<br>[स्] <br>तथेत्य् उक्त्वा तु ते सर्वे काद्रवेयाः समागताः <br>समयं चक्रिरे तत्र मन्त्रबुद्धिविशारदाः </div>
<div class="sloka" id="33_sloka11"> <a href="33.htm#33_sloka11">11 </a> <br>eke tatrābruvan nāgā vayaṃ bhūtvā dvijarṣabhāḥ<br>janamejayaṃ taṃ bhikṣāmo yajñas te na bhaved iti<br>एके तत्राब्रुवन् नागा वयं भूत्वा द्विजर्षभाः <br>जनमेजयं तं भिक्षामो यज्ञस् ते न भवेद् इति </div>
<div class="sloka" id="33_sloka12"> <a href="33.htm#33_sloka12">12 </a> <br>apare tv abruvan nāgās tatra paṇḍitamāninaḥ<br>mantriṇo 'sya vayaṃ sarve bhaviṣyāmaḥ susaṃmatāḥ<br>अपरे त्व् अब्रुवन् नागास् तत्र पण्डितमानिनः <br>मन्त्रिणो 'स्य वयं सर्वे भविष्यामः सुसंमताः </div>
<div class="sloka" id="33_sloka13"> <a href="33.htm#33_sloka13">13 </a> <br>sa naḥ prakṣyati sarveṣu kāryeṣv arthaviniścayam<br>tatra buddhiṃ pravakṣyāmo yathā yajño nivartate<br>स नः प्रक्ष्यति सर्वेषु कार्येष्व् अर्थविनिश्चयम् <br>तत्र बुद्धिं प्रवक्ष्यामो यथा यज्ञो निवर्तते </div>
<div class="sloka" id="33_sloka14"> <a href="33.htm#33_sloka14">14 </a> <br>sa no bahumatān rājā buddhvā buddhimatāṃ varaḥ<br>yajñārthaṃ prakṣyati vyaktaṃ neti vakṣyāmahe vayam<br>स नो बहुमतान् राजा बुद्ध्वा बुद्धिमतां वरः <br>यज्ञार्थं प्रक्ष्यति व्यक्तं नेति वक्ष्यामहे वयम् </div>
<div class="sloka" id="33_sloka15"> <a href="33.htm#33_sloka15">15 </a> <br>darśayanto bahūn doṣān pretya ceha ca dāruṇān<br>hetubhiḥ kāraṇaiś caiva yathā yajño bhaven na saḥ<br>दर्शयन्तो बहून् दोषान् प्रेत्य चेह च दारुणान् <br>हेतुभिः कारणैश् चैव यथा यज्ञो भवेन् न सः </div>
<div class="sloka" id="33_sloka16"> <a href="33.htm#33_sloka16">16 </a> <br>atha vā ya upādhyāyaḥ kratau tasmin bhaviṣyati<br>sarpasatra vidhānajño rājakāryahite rataḥ<br>अथ वा य उपाध्यायः क्रतु तस्मिन् भविष्यति <br>सर्पसत्र विधानज्ञो राजकार्यहिते रतः </div>
<div class="sloka" id="33_sloka17"> <a href="33.htm#33_sloka17">17 </a> <br>taṃ gatvā daśatāṃ kaś cid bhujagaḥ sa mariṣyati<br>tasmin hate yajñakare kratuḥ sa na bhaviṣyati<br>तं गत्वा दशतां कश् चिद् भुजगः स मरिष्यति <br>तस्मिन् हते यज्ञकरे क्रतुः स न भविष्यति </div>
<div class="sloka" id="33_sloka18"> <a href="33.htm#33_sloka18">18 </a> <br>ye cānye sarpasatrajñā bhaviṣyanty asya ṛtvijaḥ<br>tāṃś ca sarvān daśiṣyāmaḥ kṛtam evaṃ bhaviṣyati<br>ये चान्ये सर्पसत्रज्ञा भविष्यन्त्य् अस्य ऋत्विजः <br>तांश् च सर्वान् दशिष्यामः कृतम् एवं भविष्यति </div>
<div class="sloka" id="33_sloka19"> <a href="33.htm#33_sloka19">19 </a> <br>tatrāpare 'mantrayanta dharmātmāno bhujaṃgamāḥ<br>abuddhir eṣā yuṣmākaṃ brahmahatyā na śobhanā<br>तत्रापरे 'मन्त्रयन्त धर्मात्मानो भुजंगमाः <br>अबुद्धिर् एषा युष्माकं ब्रह्महत्या न शोभना </div>
<div class="sloka" id="33_sloka20"> <a href="33.htm#33_sloka20">20 </a> <br>samyak sad dharmamūlā hi vyasane śāntir uttamā<br>adharmottaratā nāma kṛtsnaṃ vyāpādayej jagat<br>सम्यक् सद् धर्ममूला हि व्यसने शान्तिर् उत्तमा <br>अधर्मोत्तरता नाम कृत्स्नं व्यापादयेज् जगत् </div>
<div class="sloka" id="33_sloka21"> <a href="33.htm#33_sloka21">21 </a> <br>apare tv abruvan nāgāḥ samiddhaṃ jātavedasam<br>varṣair nirvāpayiṣyāmo meghā bhūtvā savidyutaḥ<br>अपरे त्व् अब्रुवन् नागाः समिद्धं जातवेदसम् <br>वर्षैर् निर्वापयिष्यामो मेघा भूत्वा सविद्युतः </div>
<div class="sloka" id="33_sloka22"> <a href="33.htm#33_sloka22">22 </a> <br>srugbhāṇḍaṃ niśi gatvā vā apare bhujagottamāḥ<br>pramattānāṃ harantv āśu vighna evaṃ bhaviṣyati<br>स्रुग्भाण्डं निशि गत्वा वा अपरे भुजगोत्तमाः <br>प्रमत्तानां हरन्त्व् आशु विघ्न एवं भविष्यति </div>
<div class="sloka" id="33_sloka23"> <a href="33.htm#33_sloka23">23 </a> <br>yajñe vā bhujagās tasmiñ śataśo 'tha sahasraśaḥ<br>janaṃ daśantu vai sarvam evaṃ trāso bhaviṣyati<br>यज्ञे वा भुजगास् तस्मिञ् शतशो 'थ सहस्रशः <br>जनं दशन्तु वै सर्वम् एवं त्रासो भविष्यति </div>
<div class="sloka" id="33_sloka24"> <a href="33.htm#33_sloka24">24 </a> <br>atha vā saṃskṛtaṃ bhojyaṃ dūṣayantu bhujaṃgamāḥ<br>svena mūtra purīṣeṇa sarvabhojya vināśinā<br>अथ वा संस्कृतं भोज्यं दूषयन्तु भुजंगमाः <br>स्वेन मूत्र पुरीषेण सर्वभोज्य विनाशिना </div>
<div class="sloka" id="33_sloka25"> <a href="33.htm#33_sloka25">25 </a> <br>apare tv abruvaṃs tatra ṛtvijo 'sya bhavāmahe<br>yajñavighnaṃ kariṣyāmo dīyatāṃ dakṣiṇā iti<br>vaśyatāṃ ca gato 'sau naḥ kariṣyati yathepṣitam<br>अपरे त्व् अब्रुवंस् तत्र ऋत्विजो 'स्य भवामहे <br>यज्ञविघ्नं करिष्यामो दीयतां दक्षिणा इति <br>वश्यतां च गतो 'सु नः करिष्यति यथेप्षितम् </div>
<div class="sloka" id="33_sloka26"> <a href="33.htm#33_sloka26">26 </a> <br>apare tv abruvaṃs tatra jale prakrīḍitaṃ nṛpam<br>gṛham ānīya badhnīmaḥ kratur evaṃ bhaven na saḥ<br>अपरे त्व् अब्रुवंस् तत्र जले प्रक्रीडितं नृपम् <br>गृहम् आनीय बध्नीमः क्रतुर् एवं भवेन् न सः </div>
<div class="sloka" id="33_sloka27"> <a href="33.htm#33_sloka27">27 </a> <br>apare tv abruvaṃs tatra nāgāḥ sukṛtakāriṇaḥ<br>daśāmainaṃ pragṛhyāśu kṛtam evaṃ bhaviṣyati<br>chinnaṃ mūlam anarthānāṃ mṛte tasmin bhaviṣyati<br>अपरे त्व् अब्रुवंस् तत्र नागाः सुकृतकारिणः <br>दशामैनं प्रगृह्याशु कृतम् एवं भविष्यति <br>छिन्नं मूलम् अनर्थानां मृते तस्मिन् भविष्यति </div>
<div class="sloka" id="33_sloka28"> <a href="33.htm#33_sloka28">28 </a> <br>eṣā vai naiṣṭhikī buddhiḥ sarveṣām eva saṃmatā<br>yathā vā manyase rājaṃs tat kṣipraṃ saṃvidhīyatām<br>एषा वै नैष्ठिकी बुद्धिः सर्वेषाम् एव संमता <br>यथा वा मन्यसे राजंस् तत् क्षिप्रं संविधीयताम् </div>
<div class="sloka" id="33_sloka29"> <a href="33.htm#33_sloka29">29 </a> <br>ity uktvā samudaikṣanta vāsukiṃ pannageśvaram<br>vāsukiś cāpi saṃcintya tān uvāca bhujaṃgamān<br>इत्य् उक्त्वा समुदैक्षन्त वासुकिं पन्नगेश्वरम् <br>वासुकिश् चापि संचिन्त्य तान् उवाच भुजंगमान् </div>
<div class="sloka" id="33_sloka30"> <a href="33.htm#33_sloka30">30 </a> <br>naiṣā vo naiṣṭhikī buddhir matā kartuṃ bhujaṃgamāḥ<br>sarveṣām eva me buddhiḥ pannagānāṃ na rocate<br>नैषा वो नैष्ठिकी बुद्धिर् मता कर्तुं भुजंगमाः <br>सर्वेषाम् एव मे बुद्धिः पन्नगानां न रोचते </div></body></html>