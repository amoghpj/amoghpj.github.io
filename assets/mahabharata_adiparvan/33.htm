<html><body><div class="sloka" id="33_sloka1"> <a href="33.htm#33_sloka1">1 </a> <br>[s]<br>mātuḥ sakāśāt taṃ śāpaṃ śrutvā pannagasattamaḥ<br>vāsukiś cintayām āsa śāpo 'yaṃ na bhavet katham</div>
<div class="sloka" id="33_sloka2"> <a href="33.htm#33_sloka2">2 </a> <br>tataḥ sa mantrayām āsa bhrātṛbhiḥ saha sarvaśaḥ<br>airāvataprabhṛtibhir ye sma dharmaparāyaṇāḥ</div>
<div class="sloka" id="33_sloka3"> <a href="33.htm#33_sloka3">3 </a> <br>[vā]<br>ayaṃ śāpo yathoddhiṣṭo viditaṃ vas tathānaghāḥ<br>tasya śāpasya mokṣārthaṃ mantrayitvā yatāmahe</div>
<div class="sloka" id="33_sloka4"> <a href="33.htm#33_sloka4">4 </a> <br>sarveṣām eva śāpānāṃ pratighāto hi vidyate<br>na tu mātrābhiśaptānāṃ mokṣo vidyeta pannagāḥ</div>
<div class="sloka" id="33_sloka5"> <a href="33.htm#33_sloka5">5 </a> <br>avyayasyāprameyasya satyasya ca tathāgrataḥ<br>śaptā ity eva me śrutvā jāyate hṛdi vepathuḥ</div>
<div class="sloka" id="33_sloka6"> <a href="33.htm#33_sloka6">6 </a> <br>nūnaṃ sarvavināśo 'yam asmākaṃ samudāhṛtaḥ<br>na hy enāṃ so 'vyayo devaḥ śapantīṃ pratyaṣedhayat</div>
<div class="sloka" id="33_sloka7"> <a href="33.htm#33_sloka7">7 </a> <br>tasmāt saṃmantrayāmo 'tra bhujagānām anāmayam<br>yathā bhaveta sarveṣāṃ mā naḥ kālo 'tyagād ayam</div>
<div class="sloka" id="33_sloka8"> <a href="33.htm#33_sloka8">8 </a> <br>api mantrayamāṇā hi hetuṃ paśyāma mokṣaṇe<br>yathā naṣṭaṃ purā devā gūḍham agniṃ guhā gatam</div>
<div class="sloka" id="33_sloka9"> <a href="33.htm#33_sloka9">9 </a> <br>yathā sa yajño na bhaved yathā vāpi parābhavet<br>janamejayasya sarpāṇāṃ vināśakaraṇāya hi</div>
<div class="sloka" id="33_sloka10"> <a href="33.htm#33_sloka10">10 </a> <br>[s]<br>tathety uktvā tu te sarve kādraveyāḥ samāgatāḥ<br>samayaṃ cakrire tatra mantrabuddhiviśāradāḥ</div>
<div class="sloka" id="33_sloka11"> <a href="33.htm#33_sloka11">11 </a> <br>eke tatrābruvan nāgā vayaṃ bhūtvā dvijarṣabhāḥ<br>janamejayaṃ taṃ bhikṣāmo yajñas te na bhaved iti</div>
<div class="sloka" id="33_sloka12"> <a href="33.htm#33_sloka12">12 </a> <br>apare tv abruvan nāgās tatra paṇḍitamāninaḥ<br>mantriṇo 'sya vayaṃ sarve bhaviṣyāmaḥ susaṃmatāḥ</div>
<div class="sloka" id="33_sloka13"> <a href="33.htm#33_sloka13">13 </a> <br>sa naḥ prakṣyati sarveṣu kāryeṣv arthaviniścayam<br>tatra buddhiṃ pravakṣyāmo yathā yajño nivartate</div>
<div class="sloka" id="33_sloka14"> <a href="33.htm#33_sloka14">14 </a> <br>sa no bahumatān rājā buddhvā buddhimatāṃ varaḥ<br>yajñārthaṃ prakṣyati vyaktaṃ neti vakṣyāmahe vayam</div>
<div class="sloka" id="33_sloka15"> <a href="33.htm#33_sloka15">15 </a> <br>darśayanto bahūn doṣān pretya ceha ca dāruṇān<br>hetubhiḥ kāraṇaiś caiva yathā yajño bhaven na saḥ</div>
<div class="sloka" id="33_sloka16"> <a href="33.htm#33_sloka16">16 </a> <br>atha vā ya upādhyāyaḥ kratau tasmin bhaviṣyati<br>sarpasatra vidhānajño rājakāryahite rataḥ</div>
<div class="sloka" id="33_sloka17"> <a href="33.htm#33_sloka17">17 </a> <br>taṃ gatvā daśatāṃ kaś cid bhujagaḥ sa mariṣyati<br>tasmin hate yajñakare kratuḥ sa na bhaviṣyati</div>
<div class="sloka" id="33_sloka18"> <a href="33.htm#33_sloka18">18 </a> <br>ye cānye sarpasatrajñā bhaviṣyanty asya ṛtvijaḥ<br>tāṃś ca sarvān daśiṣyāmaḥ kṛtam evaṃ bhaviṣyati</div>
<div class="sloka" id="33_sloka19"> <a href="33.htm#33_sloka19">19 </a> <br>tatrāpare 'mantrayanta dharmātmāno bhujaṃgamāḥ<br>abuddhir eṣā yuṣmākaṃ brahmahatyā na śobhanā</div>
<div class="sloka" id="33_sloka20"> <a href="33.htm#33_sloka20">20 </a> <br>samyak sad dharmamūlā hi vyasane śāntir uttamā<br>adharmottaratā nāma kṛtsnaṃ vyāpādayej jagat</div>
<div class="sloka" id="33_sloka21"> <a href="33.htm#33_sloka21">21 </a> <br>apare tv abruvan nāgāḥ samiddhaṃ jātavedasam<br>varṣair nirvāpayiṣyāmo meghā bhūtvā savidyutaḥ</div>
<div class="sloka" id="33_sloka22"> <a href="33.htm#33_sloka22">22 </a> <br>srugbhāṇḍaṃ niśi gatvā vā apare bhujagottamāḥ<br>pramattānāṃ harantv āśu vighna evaṃ bhaviṣyati</div>
<div class="sloka" id="33_sloka23"> <a href="33.htm#33_sloka23">23 </a> <br>yajñe vā bhujagās tasmiñ śataśo 'tha sahasraśaḥ<br>janaṃ daśantu vai sarvam evaṃ trāso bhaviṣyati</div>
<div class="sloka" id="33_sloka24"> <a href="33.htm#33_sloka24">24 </a> <br>atha vā saṃskṛtaṃ bhojyaṃ dūṣayantu bhujaṃgamāḥ<br>svena mūtra purīṣeṇa sarvabhojya vināśinā</div>
<div class="sloka" id="33_sloka25"> <a href="33.htm#33_sloka25">25 </a> <br>apare tv abruvaṃs tatra ṛtvijo 'sya bhavāmahe<br>yajñavighnaṃ kariṣyāmo dīyatāṃ dakṣiṇā iti<br>vaśyatāṃ ca gato 'sau naḥ kariṣyati yathepṣitam</div>
<div class="sloka" id="33_sloka26"> <a href="33.htm#33_sloka26">26 </a> <br>apare tv abruvaṃs tatra jale prakrīḍitaṃ nṛpam<br>gṛham ānīya badhnīmaḥ kratur evaṃ bhaven na saḥ</div>
<div class="sloka" id="33_sloka27"> <a href="33.htm#33_sloka27">27 </a> <br>apare tv abruvaṃs tatra nāgāḥ sukṛtakāriṇaḥ<br>daśāmainaṃ pragṛhyāśu kṛtam evaṃ bhaviṣyati<br>chinnaṃ mūlam anarthānāṃ mṛte tasmin bhaviṣyati</div>
<div class="sloka" id="33_sloka28"> <a href="33.htm#33_sloka28">28 </a> <br>eṣā vai naiṣṭhikī buddhiḥ sarveṣām eva saṃmatā<br>yathā vā manyase rājaṃs tat kṣipraṃ saṃvidhīyatām</div>
<div class="sloka" id="33_sloka29"> <a href="33.htm#33_sloka29">29 </a> <br>ity uktvā samudaikṣanta vāsukiṃ pannageśvaram<br>vāsukiś cāpi saṃcintya tān uvāca bhujaṃgamān</div>
<div class="sloka" id="33_sloka30"> <a href="33.htm#33_sloka30">30 </a> <br>naiṣā vo naiṣṭhikī buddhir matā kartuṃ bhujaṃgamāḥ<br>sarveṣām eva me buddhiḥ pannagānāṃ na rocate</div></body></html>