<html><body><div class="sloka" id="140_sloka1"> <a href="140.htm#140_sloka1">1 </a> <br>[vai]<br>tāṃ viditvā ciragatāṃ hiḍimbo rākṣaseśvaraḥ<br>avatīrya drumāt tasmād ājagāmātha pāṇḍavān<br>[वै] <br>तां विदित्वा चिरगतां हिडिम्बो राक्षसेश्वरः <br>अवतीर्य द्रुमात् तस्माद् आजगामाथ पाण्डवान् </div>
<div class="sloka" id="140_sloka2"> <a href="140.htm#140_sloka2">2 </a> <br>lohitākṣo mahābāhur ūrdhvakeśo mahābalaḥ<br>meghasaṃghāta varṣmā ca tīṣkṇadaṃṣṭrojjvalānanaḥ<br>लोहिताक्षो महाबाहुर् ऊर्ध्वकेशो महाबलः <br>मेघसंघात वर्ष्मा च तीष्क्णदंष्ट्रोज्ज्वलाननः </div>
<div class="sloka" id="140_sloka3"> <a href="140.htm#140_sloka3">3 </a> <br>tam āpatantaṃ dṛṭvaiva tathā vikṛtadarśanam<br>hiḍimbovāca vitrastā bhīmasenam idaṃ vacaḥ<br>तम् आपतन्तं दृट्वैव तथा विकृतदर्शनम् <br>हिडिम्बोवाच वित्रस्ता भीमसेनम् इदं वचः </div>
<div class="sloka" id="140_sloka4"> <a href="140.htm#140_sloka4">4 </a> <br>āpataty eṣa duṣṭātmā saṃkruddhaḥ puruṣādakaḥ<br>tvām ahaṃ bhrātṛbhiḥ sārdhaṃ yad bravīmi tathā kuru<br>आपतत्य् एष दुष्टात्मा संक्रुद्धः पुरुषादकः <br>त्वाम् अहं भ्रातृभिः सार्धं यद् ब्रवीमि तथा कुरु </div>
<div class="sloka" id="140_sloka5"> <a href="140.htm#140_sloka5">5 </a> <br>ahaṃ kāmagamā vīra rakṣobalasamanvitā<br>āruhemāṃ mama śroṇīṃ neṣyāmi tvāṃ vihāyasā<br>अहं कामगमा वीर रक्षोबलसमन्विता <br>आरुहेमां मम श्रोणीं नेष्यामि त्वां विहायसा </div>
<div class="sloka" id="140_sloka6"> <a href="140.htm#140_sloka6">6 </a> <br>prabodhayainān saṃsuptān mātaraṃ ca paraṃtapa<br>sarvān eva gamiṣyāmi gṛhītvā vo vihāyasā<br>प्रबोधयैनान् संसुप्तान् मातरं च परंतप <br>सर्वान् एव गमिष्यामि गृहीत्वा वो विहायसा </div>
<div class="sloka" id="140_sloka7"> <a href="140.htm#140_sloka7">7 </a> <br>[bhm]<br>mā bhais tvaṃ vipulaśroṇinaiṣa kaś cin mayi sthite<br>aham enaṃ haniṣyāmi prekṣantyās te sumadhyame<br>[भ्म्] <br>मा भैस् त्वं विपुलश्रोणिनैष कश् चिन् मयि स्थिते <br>अहम् एनं हनिष्यामि प्रेक्षन्त्यास् ते सुमध्यमे </div>
<div class="sloka" id="140_sloka8"> <a href="140.htm#140_sloka8">8 </a> <br>nāyaṃ pratibalo bhīru rākṣasāpasado mama<br>soḍhuṃ yudhi parispandam atha vā sarvarākṣasāḥ<br>नायं प्रतिबलो भीरु राक्षसापसदो मम <br>सोढुं युधि परिस्पन्दम् अथ वा सर्वराक्षसाः </div>
<div class="sloka" id="140_sloka9"> <a href="140.htm#140_sloka9">9 </a> <br>paśya bāhū suvṛttau me hastihastanibhāv imau<br>ūrū parighasaṃkāśau saṃhataṃ cāpy uro mama<br>पश्य बाहू सुवृत्तु मे हस्तिहस्तनिभाव् इमु <br>ऊरू परिघसंकाशु संहतं चाप्य् उरो मम </div>
<div class="sloka" id="140_sloka10"> <a href="140.htm#140_sloka10">10 </a> <br>vikramaṃ me yathendrasya sādya drakṣyasi śobhane<br>māvamaṃsthāḥ pṛthuśroṇimatvā mām iha mānuṣam<br>विक्रमं मे यथेन्द्रस्य साद्य द्रक्ष्यसि शोभने <br>मावमंस्थाः पृथुश्रोणिमत्वा माम् इह मानुषम् </div>
<div class="sloka" id="140_sloka11"> <a href="140.htm#140_sloka11">11 </a> <br>[hi]<br>nāvamanye naravyāghra tām ahaṃ devarūpiṇam<br>dṛṣṭāpadānas tu mayā mānuṣeṣv eva rākṣasaḥ<br>[हि] <br>नावमन्ये नरव्याघ्र ताम् अहं देवरूपिणम् <br>दृष्टापदानस् तु मया मानुषेष्व् एव राक्षसः </div>
<div class="sloka" id="140_sloka12"> <a href="140.htm#140_sloka12">12 </a> <br>[vai]<br>tathā saṃjalpatas tasya bhīmasenasya bhārata<br>vācaḥ śuśrāva tāḥ kruddho rākṣasaḥ puruṣādakaḥ<br>[वै] <br>तथा संजल्पतस् तस्य भीमसेनस्य भारत <br>वाचः शुश्राव ताः क्रुद्धो राक्षसः पुरुषादकः </div>
<div class="sloka" id="140_sloka13"> <a href="140.htm#140_sloka13">13 </a> <br>avekṣamāṇas tasyāś ca hiḍimbo mānuṣaṃ vapuḥ<br>sragdāma pūritaśikhaṃ samagrendu nibhānanam<br>अवेक्षमाणस् तस्याश् च हिडिम्बो मानुषं वपुः <br>स्रग्दाम पूरितशिखं समग्रेन्दु निभाननम् </div>
<div class="sloka" id="140_sloka14"> <a href="140.htm#140_sloka14">14 </a> <br>subhrū nāsākṣi keśāntaṃ sukumāranakha tvacam<br>sarvābharaṇasaṃyuktaṃ susūkṣmāmbara vāsasam<br>सुभ्रू नासाक्षि केशान्तं सुकुमारनख त्वचम् <br>सर्वाभरणसंयुक्तं सुसूक्ष्माम्बर वाससम् </div>
<div class="sloka" id="140_sloka15"> <a href="140.htm#140_sloka15">15 </a> <br>tāṃ tathā mānuṣaṃ rūpaṃ bibhratīṃ sumanoraham<br>puṃskāmāṃ śaṅkamānaś ca cukrodha puruṣādakaḥ<br>तां तथा मानुषं रूपं बिभ्रतीं सुमनोरहम् <br>पुंस्कामां शङ्कमानश् च चुक्रोध पुरुषादकः </div>
<div class="sloka" id="140_sloka16"> <a href="140.htm#140_sloka16">16 </a> <br>saṃkruddho rākṣasas tasyā bhaginyāḥ kurusattama<br>utphālya vipule netre tatas tām idam abravīt<br>संक्रुद्धो राक्षसस् तस्या भगिन्याः कुरुसत्तम <br>उत्फाल्य विपुले नेत्रे ततस् ताम् इदम् अब्रवीत् </div>
<div class="sloka" id="140_sloka17"> <a href="140.htm#140_sloka17">17 </a> <br>ko hi me bhoktukāmasyā vighnaṃ carati durmatiḥ<br>na bibheṣi hiḍimbe kiṃ mat kopād vipramohitā<br>को हि मे भोक्तुकामस्या विघ्नं चरति दुर्मतिः <br>न बिभेषि हिडिम्बे किं मत् कोपाद् विप्रमोहिता </div>
<div class="sloka" id="140_sloka18"> <a href="140.htm#140_sloka18">18 </a> <br>dhik tvām asati puṃskāme mama vipriyakāriṇi<br>pūrveṣāṃ rākṣasendrāṇāṃ sarveṣām ayaśaḥ kari<br>धिक् त्वाम् असति पुंस्कामे मम विप्रियकारिणि <br>पूर्वेषां राक्षसेन्द्राणां सर्वेषाम् अयशः करि </div>
<div class="sloka" id="140_sloka19"> <a href="140.htm#140_sloka19">19 </a> <br>yān imān āśritākārṣīr apriyaṃ sumahan mama<br>eṣa tān adya vai sarvān haniṣyāmi tvayā saha<br>यान् इमान् आश्रिताकार्षीर् अप्रियं सुमहन् मम <br>एष तान् अद्य वै सर्वान् हनिष्यामि त्वया सह </div>
<div class="sloka" id="140_sloka20"> <a href="140.htm#140_sloka20">20 </a> <br>evam uktvā hiḍimbāṃ sa hiḍimbo lohitekṣaṇaḥ<br>vadhāyābhipapātaināṃ dantair dantān upaspṛśan<br>एवम् उक्त्वा हिडिम्बां स हिडिम्बो लोहितेक्षणः <br>वधायाभिपपातैनां दन्तैर् दन्तान् उपस्पृशन् </div></body></html>