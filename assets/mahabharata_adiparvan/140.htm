<html><body><div class="sloka" id="140_sloka1"> <a href="140.htm#140_sloka1">1 </a> <br>[vai]<br>tāṃ viditvā ciragatāṃ hiḍimbo rākṣaseśvaraḥ<br>avatīrya drumāt tasmād ājagāmātha pāṇḍavān</div>
<div class="sloka" id="140_sloka2"> <a href="140.htm#140_sloka2">2 </a> <br>lohitākṣo mahābāhur ūrdhvakeśo mahābalaḥ<br>meghasaṃghāta varṣmā ca tīṣkṇadaṃṣṭrojjvalānanaḥ</div>
<div class="sloka" id="140_sloka3"> <a href="140.htm#140_sloka3">3 </a> <br>tam āpatantaṃ dṛṭvaiva tathā vikṛtadarśanam<br>hiḍimbovāca vitrastā bhīmasenam idaṃ vacaḥ</div>
<div class="sloka" id="140_sloka4"> <a href="140.htm#140_sloka4">4 </a> <br>āpataty eṣa duṣṭātmā saṃkruddhaḥ puruṣādakaḥ<br>tvām ahaṃ bhrātṛbhiḥ sārdhaṃ yad bravīmi tathā kuru</div>
<div class="sloka" id="140_sloka5"> <a href="140.htm#140_sloka5">5 </a> <br>ahaṃ kāmagamā vīra rakṣobalasamanvitā<br>āruhemāṃ mama śroṇīṃ neṣyāmi tvāṃ vihāyasā</div>
<div class="sloka" id="140_sloka6"> <a href="140.htm#140_sloka6">6 </a> <br>prabodhayainān saṃsuptān mātaraṃ ca paraṃtapa<br>sarvān eva gamiṣyāmi gṛhītvā vo vihāyasā</div>
<div class="sloka" id="140_sloka7"> <a href="140.htm#140_sloka7">7 </a> <br>[bhm]<br>mā bhais tvaṃ vipulaśroṇinaiṣa kaś cin mayi sthite<br>aham enaṃ haniṣyāmi prekṣantyās te sumadhyame</div>
<div class="sloka" id="140_sloka8"> <a href="140.htm#140_sloka8">8 </a> <br>nāyaṃ pratibalo bhīru rākṣasāpasado mama<br>soḍhuṃ yudhi parispandam atha vā sarvarākṣasāḥ</div>
<div class="sloka" id="140_sloka9"> <a href="140.htm#140_sloka9">9 </a> <br>paśya bāhū suvṛttau me hastihastanibhāv imau<br>ūrū parighasaṃkāśau saṃhataṃ cāpy uro mama</div>
<div class="sloka" id="140_sloka10"> <a href="140.htm#140_sloka10">10 </a> <br>vikramaṃ me yathendrasya sādya drakṣyasi śobhane<br>māvamaṃsthāḥ pṛthuśroṇimatvā mām iha mānuṣam</div>
<div class="sloka" id="140_sloka11"> <a href="140.htm#140_sloka11">11 </a> <br>[hi]<br>nāvamanye naravyāghra tām ahaṃ devarūpiṇam<br>dṛṣṭāpadānas tu mayā mānuṣeṣv eva rākṣasaḥ</div>
<div class="sloka" id="140_sloka12"> <a href="140.htm#140_sloka12">12 </a> <br>[vai]<br>tathā saṃjalpatas tasya bhīmasenasya bhārata<br>vācaḥ śuśrāva tāḥ kruddho rākṣasaḥ puruṣādakaḥ</div>
<div class="sloka" id="140_sloka13"> <a href="140.htm#140_sloka13">13 </a> <br>avekṣamāṇas tasyāś ca hiḍimbo mānuṣaṃ vapuḥ<br>sragdāma pūritaśikhaṃ samagrendu nibhānanam</div>
<div class="sloka" id="140_sloka14"> <a href="140.htm#140_sloka14">14 </a> <br>subhrū nāsākṣi keśāntaṃ sukumāranakha tvacam<br>sarvābharaṇasaṃyuktaṃ susūkṣmāmbara vāsasam</div>
<div class="sloka" id="140_sloka15"> <a href="140.htm#140_sloka15">15 </a> <br>tāṃ tathā mānuṣaṃ rūpaṃ bibhratīṃ sumanoraham<br>puṃskāmāṃ śaṅkamānaś ca cukrodha puruṣādakaḥ</div>
<div class="sloka" id="140_sloka16"> <a href="140.htm#140_sloka16">16 </a> <br>saṃkruddho rākṣasas tasyā bhaginyāḥ kurusattama<br>utphālya vipule netre tatas tām idam abravīt</div>
<div class="sloka" id="140_sloka17"> <a href="140.htm#140_sloka17">17 </a> <br>ko hi me bhoktukāmasyā vighnaṃ carati durmatiḥ<br>na bibheṣi hiḍimbe kiṃ mat kopād vipramohitā</div>
<div class="sloka" id="140_sloka18"> <a href="140.htm#140_sloka18">18 </a> <br>dhik tvām asati puṃskāme mama vipriyakāriṇi<br>pūrveṣāṃ rākṣasendrāṇāṃ sarveṣām ayaśaḥ kari</div>
<div class="sloka" id="140_sloka19"> <a href="140.htm#140_sloka19">19 </a> <br>yān imān āśritākārṣīr apriyaṃ sumahan mama<br>eṣa tān adya vai sarvān haniṣyāmi tvayā saha</div>
<div class="sloka" id="140_sloka20"> <a href="140.htm#140_sloka20">20 </a> <br>evam uktvā hiḍimbāṃ sa hiḍimbo lohitekṣaṇaḥ<br>vadhāyābhipapātaināṃ dantair dantān upaspṛśan</div></body></html>