<html><body><div class="sloka" id="105_sloka1"> <a href="105.htm#105_sloka1">1 </a> <br>[v]<br>rūpasattvaguṇopetā dharmārāmā mahāvratā<br>duhitā kuntibhojasya kṛte pitrā svayaṃvare</div>
<div class="sloka" id="105_sloka2"> <a href="105.htm#105_sloka2">2 </a> <br>siṃhadaṃṣṭraṃ gajaskandham ṛṣabhākṣaṃ mahābalam<br>bhūmipāla sahasrāṇāṃ madhye pāṇḍum avindata</div>
<div class="sloka" id="105_sloka3"> <a href="105.htm#105_sloka3">3 </a> <br>sa tayā kuntibhojasya duhitrā kurunandanaḥ<br>yuyuje 'mitasaubhāgyaḥ paulomyā maghavān iva</div>
<div class="sloka" id="105_sloka4"> <a href="105.htm#105_sloka4">4 </a> <br>yātvā devavratenāpi madrāṇāṃ puṭabhedanam<br>viśrutā triṣu lokeṣu mādrī madrapateḥ sutā</div>
<div class="sloka" id="105_sloka5"> <a href="105.htm#105_sloka5">5 </a> <br>sarvarājasu vikhyātā rūpeṇāsadṛśī bhuvi<br>pāṇḍor arthe parikrītā dhanena mahatā tadā<br>vivāhaṃ kārayām āsa bhīṣmaḥ pāṇḍor mahātmanaḥ</div>
<div class="sloka" id="105_sloka6"> <a href="105.htm#105_sloka6">6 </a> <br>siṃhoraskaṃ gajaskandham ṛṣabhākṣaṃ manasvinam<br>pāṇḍuṃ dṛṣṭvā naravyāghraṃ vyasmayanta narā bhuvi</div>
<div class="sloka" id="105_sloka7"> <a href="105.htm#105_sloka7">7 </a> <br>kṛtodvāhas tataḥ pāṇḍur balotsāha samanvitaḥ<br>jigīṣamāṇo vasudhāṃ yayau śatrūn anekaśaḥ</div>
<div class="sloka" id="105_sloka8"> <a href="105.htm#105_sloka8">8 </a> <br>pūrvam āgaskṛto gatvā daśārṇāḥ samare jitāḥ<br>pāṇḍunā narasiṃhena kauravāṇāṃ yaśobhṛtā</div>
<div class="sloka" id="105_sloka9"> <a href="105.htm#105_sloka9">9 </a> <br>tataḥ senām upādāya pāṇḍur nānāvidha dhvajām<br>prabhūtahastyaśvarathāṃ padātigaṇasaṃkulām</div>
<div class="sloka" id="105_sloka10"> <a href="105.htm#105_sloka10">10 </a> <br>āgaskṛt sarvavīrāṇāṃ vairī sarvamahībhṛtām<br>goptā magadha rāṣṭrasya dārvo rājagṛhe hataḥ</div>
<div class="sloka" id="105_sloka11"> <a href="105.htm#105_sloka11">11 </a> <br>tataḥ kośaṃ samādāya vāhanāni balāni ca<br>pāṇḍunā mithilāṃ gatvā videhāḥ samare jitāḥ</div>
<div class="sloka" id="105_sloka12"> <a href="105.htm#105_sloka12">12 </a> <br>tathā kāśiṣu suhmeṣu puṇḍreṣu bharatarṣabha<br>svabāhubalavīryeṇa kurūṇām akarod yaśaḥ</div>
<div class="sloka" id="105_sloka13"> <a href="105.htm#105_sloka13">13 </a> <br>taṃ śaraughamahājvālam astrārciṣam ariṃdamam<br>pāṇḍupāvakam āsādya vyadahyanta narādhipāḥ</div>
<div class="sloka" id="105_sloka14"> <a href="105.htm#105_sloka14">14 </a> <br>te sasenāḥ sasenena vidhvaṃsitabalā nṛpāḥ<br>pāṇḍunā vaśagāḥ kṛtvā karakarmasu yojitāḥ</div>
<div class="sloka" id="105_sloka15"> <a href="105.htm#105_sloka15">15 </a> <br>tena te nirjitāḥ sarve pṛthivyāṃ sarvapārthivāḥ<br>tam ekaṃ menire śūraṃ deveṣv iva puraṃdaram</div>
<div class="sloka" id="105_sloka16"> <a href="105.htm#105_sloka16">16 </a> <br>taṃ kṛtāñjalayaḥ sarve praṇatā vasudhādhipāḥ<br>upājagmur dhanaṃ gṛhya ratnāni vividhāni ca</div>
<div class="sloka" id="105_sloka17"> <a href="105.htm#105_sloka17">17 </a> <br>maṇimuktā pravālaṃ ca suvarṇaṃ rajataṃ tathā<br>goratnāny aśvaratnāni ratharatnāni kuñjarān</div>
<div class="sloka" id="105_sloka18"> <a href="105.htm#105_sloka18">18 </a> <br>kharoṣṭramahiṣāṃś caiva yac ca kiṃ cid ajāvikam<br>tat sarvaṃ pratijagrāha rājā nāgapurādhipaḥ</div>
<div class="sloka" id="105_sloka19"> <a href="105.htm#105_sloka19">19 </a> <br>tad ādāya yayau pāṇḍuḥ punar muditavāhanaḥ<br>harṣayiṣyan svarāṣṭrāṇi puraṃ ca gajasāhvayam</div>
<div class="sloka" id="105_sloka20"> <a href="105.htm#105_sloka20">20 </a> <br>śaṃtano rājasiṃhasya bharatasya ca dhīmataḥ<br>pranaṣṭaḥ kīrtijaḥ śabdaḥ pāṇḍunā punar uddhṛtaḥ</div>
<div class="sloka" id="105_sloka21"> <a href="105.htm#105_sloka21">21 </a> <br>ye purā kuru rāṣṭrāṇi jahruḥ kuru dhanāni ca<br>te nāgapurasiṃhena pāṇḍunā karadāḥ kṛtāḥ</div>
<div class="sloka" id="105_sloka22"> <a href="105.htm#105_sloka22">22 </a> <br>ity abhāṣanta rājāno rājāmātyāś ca saṃgatāḥ<br>pratītamanaso hṛṣṭāḥ paurajānapadaiḥ saha</div>
<div class="sloka" id="105_sloka23"> <a href="105.htm#105_sloka23">23 </a> <br>pratyudyayus taṃ saṃprāptaṃ sarve bhīṣma purogamāḥ<br>te nadūram ivādhvānaṃ gatvā nāgapurālayāḥ<br>āvṛtaṃ dadṛśur lokaṃ hṛṣṭā bahuvidhair janaiḥ</div>
<div class="sloka" id="105_sloka24"> <a href="105.htm#105_sloka24">24 </a> <br>nānā yānasamānītai ratnair uccāvacais tathā<br>hastyaśvaratharatnaiś ca gobhir uṣṭrair athāvikaiḥ<br>nāntaṃ dadṛśur āsādya bhīṣmeṇa saha kauravāḥ</div>
<div class="sloka" id="105_sloka25"> <a href="105.htm#105_sloka25">25 </a> <br>so 'bhivādya pituḥ pādau kausalyānandavardhanaḥ<br>yathārhaṃ mānayām āsa paurajānapadān api</div>
<div class="sloka" id="105_sloka26"> <a href="105.htm#105_sloka26">26 </a> <br>pramṛdya pararāṣṭrāṇi kṛtārthaṃ punarāgatam<br>putram āsādya bhīṣmas tu harṣād aśrūṇy avartayat</div></body></html>