<html><body><div class="sloka" id="18_sloka1"> <a href="18.htm#18_sloka1">1 </a> <br>[sū]<br>etat te sarvam ākhyātam amṛtaṃ mathitaṃ yathā<br>yatra so 'śvaḥ samutpannaḥ śrīmān atulavikramaḥ<br>[सू] <br>एतत् ते सर्वम् आख्यातम् अमृतं मथितं यथा <br>यत्र सो 'श्वः समुत्पन्नः श्रीमान् अतुलविक्रमः </div>
<div class="sloka" id="18_sloka2"> <a href="18.htm#18_sloka2">2 </a> <br>yaṃ niśāmya tadā kadrūr vinatām idam abravīt<br>uccaiḥśravā nu kiṃ varṇo bhadre jānīhi māciram<br>यं निशाम्य तदा कद्रूर् विनताम् इदम् अब्रवीत् <br>उच्चैःश्रवा नु किं वर्णो भद्रे जानीहि माचिरम् </div>
<div class="sloka" id="18_sloka3"> <a href="18.htm#18_sloka3">3 </a> <br>[vi]<br>śveta evāśvarājo 'yaṃ kiṃ vā tvaṃ manyase śubhe<br>brūhi varṇaṃ tvam apy asya tato 'tra vipaṇāvahe<br>[वि] <br>श्वेत एवाश्वराजो 'यं किं वा त्वं मन्यसे शुभे <br>ब्रूहि वर्णं त्वम् अप्य् अस्य ततो 'त्र विपणावहे </div>
<div class="sloka" id="18_sloka4"> <a href="18.htm#18_sloka4">4 </a> <br>[ka]<br>kṛṣṇa vālam ahaṃ manye hayam enaṃ śucismite<br>ehi sārdhaṃ mayā dīvya dāsī bhāvāya bhāmini<br>[क] <br>कृष्ण वालम् अहं मन्ये हयम् एनं शुचिस्मिते <br>एहि सार्धं मया दीव्य दासी भावाय भामिनि </div>
<div class="sloka" id="18_sloka5"> <a href="18.htm#18_sloka5">5 </a> <br>[sū]<br>evaṃ te samayaṃ kṛtvā dāsī bhāvāya vai mithaḥ<br>jagmatuḥ svagṛhān eva śvo drakṣyāva iti sma ha<br>[सू] <br>एवं ते समयं कृत्वा दासी भावाय वै मिथः <br>जग्मतुः स्वगृहान् एव श्वो द्रक्ष्याव इति स्म ह </div>
<div class="sloka" id="18_sloka6"> <a href="18.htm#18_sloka6">6 </a> <br>tataḥ putrasahasraṃ tu kadrūr jihmaṃ cikīrṣatī<br>ājñāpayām āsa tadā vālā bhūtvāñjana prabhāḥ<br>ततः पुत्रसहस्रं तु कद्रूर् जिह्मं चिकीर्षती <br>आज्ञापयाम् आस तदा वाला भूत्वाञ्जन प्रभाः </div>
<div class="sloka" id="18_sloka7"> <a href="18.htm#18_sloka7">7 </a> <br>āviśadhvaṃ hayaṃ kṣipraṃ dāsī na syām ahaṃ yathā<br>tad vākyaṃ nānvapadyanta tāñ śaśāpa bhujaṃgamān<br>आविशध्वं हयं क्षिप्रं दासी न स्याम् अहं यथा <br>तद् वाक्यं नान्वपद्यन्त ताञ् शशाप भुजंगमान् </div>
<div class="sloka" id="18_sloka8"> <a href="18.htm#18_sloka8">8 </a> <br>sarpasatre vartamāne pāvako vaḥ pradhakṣyati<br>janamejayasya rājarṣeḥ pāṇḍaveyasya dhīmataḥ<br>सर्पसत्रे वर्तमाने पावको वः प्रधक्ष्यति <br>जनमेजयस्य राजर्षेः पाण्डवेयस्य धीमतः </div>
<div class="sloka" id="18_sloka9"> <a href="18.htm#18_sloka9">9 </a> <br>śāpam enaṃ tu śuśrāva svayam eva pitāmahaḥ<br>atikrūraṃ samuddiṣṭaṃ kadrvā daivād atīva hi<br>शापम् एनं तु शुश्राव स्वयम् एव पितामहः <br>अतिक्रूरं समुद्दिष्टं कद्र्वा दैवाद् अतीव हि </div>
<div class="sloka" id="18_sloka10"> <a href="18.htm#18_sloka10">10 </a> <br>sārdhaṃ devagaṇaiḥ sarvair vācaṃ tām anvamodata<br>bahutvaṃ prekṣya sarpāṇāṃ prajānāṃ hitakāmyayā<br>सार्धं देवगणैः सर्वैर् वाचं ताम् अन्वमोदत <br>बहुत्वं प्रेक्ष्य सर्पाणां प्रजानां हितकाम्यया </div></body></html>