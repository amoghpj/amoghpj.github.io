<html><body><div class="sloka" id="157_sloka1"> <a href="157.htm#157_sloka1">1 </a> <br>[vai]<br>vasatsu teṣu pracchannaṃ pāṇḍaveṣu mahātmasu<br>ājagāmātha tān draṣṭuṃ vyāsaḥ satyavatī sutaḥ<br>[वै] <br>वसत्सु तेषु प्रच्छन्नं पाण्डवेषु महात्मसु <br>आजगामाथ तान् द्रष्टुं व्यासः सत्यवती सुतः </div>
<div class="sloka" id="157_sloka2"> <a href="157.htm#157_sloka2">2 </a> <br>tam āgatam abhiprekṣya pratyudgamya paraṃtapāḥ<br>praṇipatyābhivādyainaṃ tasthuḥ prāñjalayas tadā<br>तम् आगतम् अभिप्रेक्ष्य प्रत्युद्गम्य परंतपाः <br>प्रणिपत्याभिवाद्यैनं तस्थुः प्राञ्जलयस् तदा </div>
<div class="sloka" id="157_sloka3"> <a href="157.htm#157_sloka3">3 </a> <br>samanujñāpya tān sarvān āsīnān munir abravīt<br>prasannaḥ pūjitaḥ pārthaiḥ prītipūrvam idaṃ vacaḥ<br>समनुज्ञाप्य तान् सर्वान् आसीनान् मुनिर् अब्रवीत् <br>प्रसन्नः पूजितः पार्थैः प्रीतिपूर्वम् इदं वचः </div>
<div class="sloka" id="157_sloka4"> <a href="157.htm#157_sloka4">4 </a> <br>api dharmeṇa vartadhvaṃ śāstreṇa ca paraṃtapāḥ<br>api vipreṣu vaḥ pūjā pūjārheṣu na hīyate<br>अपि धर्मेण वर्तध्वं शास्त्रेण च परंतपाः <br>अपि विप्रेषु वः पूजा पूजार्हेषु न हीयते </div>
<div class="sloka" id="157_sloka5"> <a href="157.htm#157_sloka5">5 </a> <br>atha dharmārthavad vākyam uktvā sa bhagavān ṛṣiḥ<br>vicitrāś ca kathās tās tāḥ punar evedam abravīt<br>अथ धर्मार्थवद् वाक्यम् उक्त्वा स भगवान् ऋषिः <br>विचित्राश् च कथास् तास् ताः पुनर् एवेदम् अब्रवीत् </div>
<div class="sloka" id="157_sloka6"> <a href="157.htm#157_sloka6">6 </a> <br>āsīt tapovane kā cid ṛṣeḥ kanyā mahātmanaḥ<br>vilagnamadhyā suśroṇī subhrūḥ sarvaguṇānvitā<br>आसीत् तपोवने का चिद् ऋषेः कन्या महात्मनः <br>विलग्नमध्या सुश्रोणी सुभ्रूः सर्वगुणान्विता </div>
<div class="sloka" id="157_sloka7"> <a href="157.htm#157_sloka7">7 </a> <br>karmabhiḥ svakṛtaiḥ sā tu durbhagā samapadyata<br>nādhyagacchat patiṃ sā tu kanyā rūpavatī satī<br>कर्मभिः स्वकृतैः सा तु दुर्भगा समपद्यत <br>नाध्यगच्छत् पतिं सा तु कन्या रूपवती सती </div>
<div class="sloka" id="157_sloka8"> <a href="157.htm#157_sloka8">8 </a> <br>tapas taptum athārebhe patyartham asukhā tataḥ<br>toṣayām āsa tapasā sā kilogreṇa śaṃkaram<br>तपस् तप्तुम् अथारेभे पत्यर्थम् असुखा ततः <br>तोषयाम् आस तपसा सा किलोग्रेण शंकरम् </div>
<div class="sloka" id="157_sloka9"> <a href="157.htm#157_sloka9">9 </a> <br>tasyāḥ sa bhagavāṃs tuṣṭas tām uvāca tapasvinīm<br>varaṃ varaya bhadraṃ te varado 'smīti bhāmini<br>तस्याः स भगवांस् तुष्टस् ताम् उवाच तपस्विनीम् <br>वरं वरय भद्रं ते वरदो 'स्मीति भामिनि </div>
<div class="sloka" id="157_sloka10"> <a href="157.htm#157_sloka10">10 </a> <br>atheśvaram uvācedam ātmanaḥ sā vaco hitam<br>patiṃ sarvaguṇopetam icchāmīti punaḥ punaḥ<br>अथेश्वरम् उवाचेदम् आत्मनः सा वचो हितम् <br>पतिं सर्वगुणोपेतम् इच्छामीति पुनः पुनः </div>
<div class="sloka" id="157_sloka11"> <a href="157.htm#157_sloka11">11 </a> <br>tām atha pratyuvācedam īśāno vadatāṃ varaḥ<br>pañca te patayo bhadre bhaviṣyantīti śaṃkaraḥ<br>ताम् अथ प्रत्युवाचेदम् ईशानो वदतां वरः <br>पञ्च ते पतयो भद्रे भविष्यन्तीति शंकरः </div>
<div class="sloka" id="157_sloka12"> <a href="157.htm#157_sloka12">12 </a> <br>pratibruvantīm ekaṃ me patiṃ dehīti śaṃkaram<br>punar evābravīd deva idaṃ vacanam uttamam<br>प्रतिब्रुवन्तीम् एकं मे पतिं देहीति शंकरम् <br>पुनर् एवाब्रवीद् देव इदं वचनम् उत्तमम् </div>
<div class="sloka" id="157_sloka13"> <a href="157.htm#157_sloka13">13 </a> <br>pañcakṛtvas tvayā uktaḥ patiṃ dehīty ahaṃ punaḥ<br>deham anyaṃ gatāyās te yathoktaṃ tad bhaviṣyati<br>पञ्चकृत्वस् त्वया उक्तः पतिं देहीत्य् अहं पुनः <br>देहम् अन्यं गतायास् ते यथोक्तं तद् भविष्यति </div>
<div class="sloka" id="157_sloka14"> <a href="157.htm#157_sloka14">14 </a> <br>drupadasya kule jātā kanyā sā devarūpiṇī<br>nirdiṣṭā bhavatā patnī kṛṣṇā pārṣaty aninditā<br>द्रुपदस्य कुले जाता कन्या सा देवरूपिणी <br>निर्दिष्टा भवता पत्नी कृष्णा पार्षत्य् अनिन्दिता </div>
<div class="sloka" id="157_sloka15"> <a href="157.htm#157_sloka15">15 </a> <br>pāñcāla nagaraṃ tasmāt praviśadhvaṃ mahābalāḥ<br>sukhinas tām anuprāpya bhaviṣyatha na saṃśayaḥ<br>पाञ्चाल नगरं तस्मात् प्रविशध्वं महाबलाः <br>सुखिनस् ताम् अनुप्राप्य भविष्यथ न संशयः </div></body></html>