<html><body><div class="sloka" id="157_sloka1"> <a href="157.htm#157_sloka1">1 </a> <br>[vai]<br>vasatsu teṣu pracchannaṃ pāṇḍaveṣu mahātmasu<br>ājagāmātha tān draṣṭuṃ vyāsaḥ satyavatī sutaḥ</div>
<div class="sloka" id="157_sloka2"> <a href="157.htm#157_sloka2">2 </a> <br>tam āgatam abhiprekṣya pratyudgamya paraṃtapāḥ<br>praṇipatyābhivādyainaṃ tasthuḥ prāñjalayas tadā</div>
<div class="sloka" id="157_sloka3"> <a href="157.htm#157_sloka3">3 </a> <br>samanujñāpya tān sarvān āsīnān munir abravīt<br>prasannaḥ pūjitaḥ pārthaiḥ prītipūrvam idaṃ vacaḥ</div>
<div class="sloka" id="157_sloka4"> <a href="157.htm#157_sloka4">4 </a> <br>api dharmeṇa vartadhvaṃ śāstreṇa ca paraṃtapāḥ<br>api vipreṣu vaḥ pūjā pūjārheṣu na hīyate</div>
<div class="sloka" id="157_sloka5"> <a href="157.htm#157_sloka5">5 </a> <br>atha dharmārthavad vākyam uktvā sa bhagavān ṛṣiḥ<br>vicitrāś ca kathās tās tāḥ punar evedam abravīt</div>
<div class="sloka" id="157_sloka6"> <a href="157.htm#157_sloka6">6 </a> <br>āsīt tapovane kā cid ṛṣeḥ kanyā mahātmanaḥ<br>vilagnamadhyā suśroṇī subhrūḥ sarvaguṇānvitā</div>
<div class="sloka" id="157_sloka7"> <a href="157.htm#157_sloka7">7 </a> <br>karmabhiḥ svakṛtaiḥ sā tu durbhagā samapadyata<br>nādhyagacchat patiṃ sā tu kanyā rūpavatī satī</div>
<div class="sloka" id="157_sloka8"> <a href="157.htm#157_sloka8">8 </a> <br>tapas taptum athārebhe patyartham asukhā tataḥ<br>toṣayām āsa tapasā sā kilogreṇa śaṃkaram</div>
<div class="sloka" id="157_sloka9"> <a href="157.htm#157_sloka9">9 </a> <br>tasyāḥ sa bhagavāṃs tuṣṭas tām uvāca tapasvinīm<br>varaṃ varaya bhadraṃ te varado 'smīti bhāmini</div>
<div class="sloka" id="157_sloka10"> <a href="157.htm#157_sloka10">10 </a> <br>atheśvaram uvācedam ātmanaḥ sā vaco hitam<br>patiṃ sarvaguṇopetam icchāmīti punaḥ punaḥ</div>
<div class="sloka" id="157_sloka11"> <a href="157.htm#157_sloka11">11 </a> <br>tām atha pratyuvācedam īśāno vadatāṃ varaḥ<br>pañca te patayo bhadre bhaviṣyantīti śaṃkaraḥ</div>
<div class="sloka" id="157_sloka12"> <a href="157.htm#157_sloka12">12 </a> <br>pratibruvantīm ekaṃ me patiṃ dehīti śaṃkaram<br>punar evābravīd deva idaṃ vacanam uttamam</div>
<div class="sloka" id="157_sloka13"> <a href="157.htm#157_sloka13">13 </a> <br>pañcakṛtvas tvayā uktaḥ patiṃ dehīty ahaṃ punaḥ<br>deham anyaṃ gatāyās te yathoktaṃ tad bhaviṣyati</div>
<div class="sloka" id="157_sloka14"> <a href="157.htm#157_sloka14">14 </a> <br>drupadasya kule jātā kanyā sā devarūpiṇī<br>nirdiṣṭā bhavatā patnī kṛṣṇā pārṣaty aninditā</div>
<div class="sloka" id="157_sloka15"> <a href="157.htm#157_sloka15">15 </a> <br>pāñcāla nagaraṃ tasmāt praviśadhvaṃ mahābalāḥ<br>sukhinas tām anuprāpya bhaviṣyatha na saṃśayaḥ</div></body></html>