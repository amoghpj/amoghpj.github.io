<html><body><div class="sloka" id="187_sloka1"> <a href="187.htm#187_sloka1">1 </a> <br>[vai]<br>tata āhūya pāñcālyo rājaputraṃ yudhiṣṭhiram<br>parigraheṇa brāhmeṇa parigṛhya mahādyutiḥ</div>
<div class="sloka" id="187_sloka2"> <a href="187.htm#187_sloka2">2 </a> <br>paryapṛcchad adīnātmā kuntīputraṃ suvarcasam<br>kathaṃ jānīma bhavataḥ kṣatriyān brāhmaṇān uta</div>
<div class="sloka" id="187_sloka3"> <a href="187.htm#187_sloka3">3 </a> <br>vaiśyān vā guṇasaṃpannān uta vā śūdrayonijān<br>māyām āsthāya vā siddhāṃś carataḥ sarvatodiśam</div>
<div class="sloka" id="187_sloka4"> <a href="187.htm#187_sloka4">4 </a> <br>kṛṣṇā hetor anuprāptān divaḥ saṃdarśanārthinaḥ<br>bravītu no bhavān satyaṃ saṃdeho hy atra no mahān</div>
<div class="sloka" id="187_sloka5"> <a href="187.htm#187_sloka5">5 </a> <br>api naḥ saṃśayasyānte manastuṣṭir ihāviśet<br>api no bhāgadheyāni śubhāni syuḥ paraṃtapa</div>
<div class="sloka" id="187_sloka6"> <a href="187.htm#187_sloka6">6 </a> <br>kāmayā brūhi satyaṃ tvaṃ satyaṃ rājasu śobhate<br>iṣṭāpūrtena ca tathā vaktavyam anṛtaṃ na tu</div>
<div class="sloka" id="187_sloka7"> <a href="187.htm#187_sloka7">7 </a> <br>śrutvā hy amarasaṃkāśa tava vākyam ariṃdama<br>dhruvaṃ vivāha karaṇam āsthāsyāmi vidhānataḥ</div>
<div class="sloka" id="187_sloka8"> <a href="187.htm#187_sloka8">8 </a> <br>[y]<br>mā rājan vimanā bhūs tvaṃ pāñcālya prītir astu te<br>īpsitas te dhruvaḥ kāmaḥ saṃvṛtto 'yam asaṃśayam</div>
<div class="sloka" id="187_sloka9"> <a href="187.htm#187_sloka9">9 </a> <br>vayaṃ hi kṣatriyā rājan pāṇḍoḥ putrā mahātmanaḥ<br>jyeṣṭhaṃ māṃ viddhi kaunteyaṃ bhīmasenārjunāv imau<br>yābhyāṃ tava sutā rājan nirjitā rājasaṃsadi</div>
<div class="sloka" id="187_sloka10"> <a href="187.htm#187_sloka10">10 </a> <br>yamau tu tatra rājendra yatra kṛṣṇā pratiṣṭhitā<br>vyetu te mānasaṃ duḥkhaṃ kṣatriyāḥ smo nararṣabha<br>padminīva suteyaṃ te hradād anyaṃ hradaṃ gatā</div>
<div class="sloka" id="187_sloka11"> <a href="187.htm#187_sloka11">11 </a> <br>iti tathyaṃ mahārāja sarvam etad bravīmi te<br>bhavān hi gurur asmākaṃ paramaṃ ca parāyaṇam</div>
<div class="sloka" id="187_sloka12"> <a href="187.htm#187_sloka12">12 </a> <br>[vai]<br>tataḥ sa drupado rājā harṣavyākula locanaḥ<br>prativaktuṃ tadā yuktaṃ nāśakat taṃ yudhiṣṭhiram</div>
<div class="sloka" id="187_sloka13"> <a href="187.htm#187_sloka13">13 </a> <br>yatnena tu sa taṃ harṣaṃ saṃnigṛhya paraṃtapaḥ<br>anurūpaṃ tato rājā pratyuvāca yudhiṣṭhiram</div>
<div class="sloka" id="187_sloka14"> <a href="187.htm#187_sloka14">14 </a> <br>papraccha cainaṃ dharmātmā yathā te pradrutāḥ purā<br>sa tasmai sarvam ācakhyāv ānupūrvyeṇa pāṇḍavaḥ</div>
<div class="sloka" id="187_sloka15"> <a href="187.htm#187_sloka15">15 </a> <br>tac chrutvā drupado rājā kuntīputrasya bhāṣitam<br>vigarhayām āsa tadā dhṛtarāṣṭraṃ janeśvaram</div>
<div class="sloka" id="187_sloka16"> <a href="187.htm#187_sloka16">16 </a> <br>āśvāsayām āsa tadā dhṛtarāṣṭraṃ yudhiṣṭhiram<br>pratijajñe ca rājyāya drupado vadatāṃ varaḥ</div>
<div class="sloka" id="187_sloka17"> <a href="187.htm#187_sloka17">17 </a> <br>tataḥ kuntī ca kṛṣṇā ca bhīmasenārjunāv api<br>yamau ca rājñā saṃdiṣṭau viviśur bhavanaṃ mahat</div>
<div class="sloka" id="187_sloka18"> <a href="187.htm#187_sloka18">18 </a> <br>tatra te nyavasan rājan yajñasenena pūjitāḥ<br>pratyāśvastāṃs tato rājā saha putrair uvāca tān</div>
<div class="sloka" id="187_sloka19"> <a href="187.htm#187_sloka19">19 </a> <br>gṛhṇātu vidhivat pāṇim adyaiva kurunandanaḥ<br>puṇye 'hani mahābāhur arjunaḥ kurutāṃ kṣaṇam</div>
<div class="sloka" id="187_sloka20"> <a href="187.htm#187_sloka20">20 </a> <br>tatas tam abravīd rājā dharmaputro yudhiṣṭhiraḥ<br>mamāpi dārasaṃbandhaḥ kāryas tāvad viśāṃ pate</div>
<div class="sloka" id="187_sloka21"> <a href="187.htm#187_sloka21">21 </a> <br>[drupada]<br>bhavān vā vidhivat pāṇiṃ gṛhṇātu duhitur mama<br>yasya vā manyase vīra tasya kṛṣṇām upādiśa</div>
<div class="sloka" id="187_sloka22"> <a href="187.htm#187_sloka22">22 </a> <br>[y]<br>sarveṣāṃ draupadī rājan mahiṣī no bhaviṣyati<br>evaṃ hi vyāhṛtaṃ pūrvaṃ mama mātrā viśāṃ pate</div>
<div class="sloka" id="187_sloka23"> <a href="187.htm#187_sloka23">23 </a> <br>ahaṃ cāpy aniviṣṭo vai bhīmasenaś ca pāṇḍavaḥ<br>pārthena vijitā caiṣā ratnabhūtā ca te sutā</div>
<div class="sloka" id="187_sloka24"> <a href="187.htm#187_sloka24">24 </a> <br>eṣa naḥ samayo rājan ratnasya sahabhojanam<br>na ca taṃ hātum icchāmaḥ samayaṃ rājasattama</div>
<div class="sloka" id="187_sloka25"> <a href="187.htm#187_sloka25">25 </a> <br>sarveṣāṃ dharmataḥ kṛṣṇā mahiṣī no bhaviṣyati<br>ānupūrvyeṇa sarveṣāṃ gṛhṇātu jvalane karam</div>
<div class="sloka" id="187_sloka26"> <a href="187.htm#187_sloka26">26 </a> <br>[drupada]<br>ekasya bahvyo vihitā mahiṣyaḥ kurunandana<br>naikasyā bahavaḥ puṃso vidhīyante kadā cana</div>
<div class="sloka" id="187_sloka27"> <a href="187.htm#187_sloka27">27 </a> <br>lokaveda viruddhaṃ tvaṃ nādharmaṃ dhārmikaḥ śuciḥ<br>kartum arhasi kaunteya kasmāt te buddhir īdṛśī</div>
<div class="sloka" id="187_sloka28"> <a href="187.htm#187_sloka28">28 </a> <br>[y]<br>sūkṣmo dharmo mahārāja nāsya vidmo vayaṃ gatim<br>pūrveṣām ānupūrvyeṇa yātuṃ vartmānuyāmahe</div>
<div class="sloka" id="187_sloka29"> <a href="187.htm#187_sloka29">29 </a> <br>na me vāg anṛtaṃ prāha nādharme dhīyate matiḥ<br>evaṃ caiva vadaty ambā mama caiva manogatam</div>
<div class="sloka" id="187_sloka30"> <a href="187.htm#187_sloka30">30 </a> <br>eṣa dharmo dhruvo rājaṃś carainam avicārayan<br>mā ca te 'tra viśaṅkā bhūt kathaṃ cid api pārthiva</div>
<div class="sloka" id="187_sloka31"> <a href="187.htm#187_sloka31">31 </a> <br>[drupada]<br>tvaṃ ca kuntī ca kaunteya dhṛṣṭadyumnaś ca me sutaḥ<br>kathayantv itikartavyaṃ śvaḥkāle karavāmahe</div></body></html>