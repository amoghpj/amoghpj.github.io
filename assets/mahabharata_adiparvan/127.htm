<html><body><div class="sloka" id="127_sloka1"> <a href="127.htm#127_sloka1">1 </a> <br>[vai]<br>tataḥ srastottara paṭaḥ saprasvedaḥ savepathuḥ<br>viveśādhiratho raṅgaṃ yaṣṭiprāṇo hvayann iva</div>
<div class="sloka" id="127_sloka2"> <a href="127.htm#127_sloka2">2 </a> <br>tam ālokya dhanus tyaktvā pitṛgauravayantritaḥ<br>karṇo 'bhiṣekārdra śirāḥ śirasā samavandata</div>
<div class="sloka" id="127_sloka3"> <a href="127.htm#127_sloka3">3 </a> <br>tataḥ pādāv avacchādya paṭāntena sasaṃbhramaḥ<br>putreti paripūrṇārtham abravīd rathasārathiḥ</div>
<div class="sloka" id="127_sloka4"> <a href="127.htm#127_sloka4">4 </a> <br>pariṣvajya ca tasyātha mūrdhānaṃ snehaviklavaḥ<br>aṅgarājyābhiṣekārdram aśrubhiḥ siṣice punaḥ</div>
<div class="sloka" id="127_sloka5"> <a href="127.htm#127_sloka5">5 </a> <br>taṃ dṛṣṭvā sūtaputro 'yam iti niścitya pāṇḍavaḥ<br>bhīmasenas tadā vākyam abravīt prahasann iva</div>
<div class="sloka" id="127_sloka6"> <a href="127.htm#127_sloka6">6 </a> <br>na tvam arhasi pārthena sūtaputra raṇe vadham<br>kulasya sadṛśas tūrṇaṃ pratodo gṛhyatāṃ tvayā</div>
<div class="sloka" id="127_sloka7"> <a href="127.htm#127_sloka7">7 </a> <br>aṅgarājyaṃ ca nārhas tvam upabhoktuṃ narādhama<br>śvā hutāśasamīpasthaṃ puroḍāśam ivādhvare</div>
<div class="sloka" id="127_sloka8"> <a href="127.htm#127_sloka8">8 </a> <br>evam utkas tataḥ karṇaḥ kiṃ cit prasphuritādharaḥ<br>gaganasthaṃ viniḥśvasya divākaram udaikṣata</div>
<div class="sloka" id="127_sloka9"> <a href="127.htm#127_sloka9">9 </a> <br>tato duryodhanaḥ kopād utpapāta mahābalaḥ<br>bhrātṛpadmavanāt tasmān madotkaṭa iva dvipaḥ</div>
<div class="sloka" id="127_sloka10"> <a href="127.htm#127_sloka10">10 </a> <br>so 'bravīd bhīmakarmāṇaṃ bhīmasenam avasthitam<br>vṛkodara na yuktaṃ te vacanaṃ vaktum īdṛśam</div>
<div class="sloka" id="127_sloka11"> <a href="127.htm#127_sloka11">11 </a> <br>kṣatriyāṇāṃ balaṃ jyeṣṭhaṃ yoddhavyaṃ kṣatrabandhunā<br>śūrāṇāṃ ca nadīnāṃ ca prabhavā durvidāḥ kila</div>
<div class="sloka" id="127_sloka12"> <a href="127.htm#127_sloka12">12 </a> <br>salilād utthito vahnir yena vyāptaṃ carācaram<br>dadhīcasyāsthito vajraṃ kṛtaṃ dānava sūdanam</div>
<div class="sloka" id="127_sloka13"> <a href="127.htm#127_sloka13">13 </a> <br>āgneyaḥ kṛttikā putro raudro gāṅgeya ity api<br>śrūyate bhagavān devaḥ sarvaguhya mayo guhaḥ</div>
<div class="sloka" id="127_sloka14"> <a href="127.htm#127_sloka14">14 </a> <br>kṣatriyābhyaś ca ye jātā brāhmaṇās te ca viśrutāḥ<br>ācāryaḥ kalaśāj jātaḥ śarastambād guruḥ kṛpaḥ<br>bhavatāṃ ca yathā janma tad apy āgamitaṃ nṛpaiḥ</div>
<div class="sloka" id="127_sloka15"> <a href="127.htm#127_sloka15">15 </a> <br>sakuṇḍalaṃ sakavacaṃ divyalakṣaṇalakṣitam<br>katham ādityasaṃkāśaṃ mṛgī vyāghraṃ janiṣyati</div>
<div class="sloka" id="127_sloka16"> <a href="127.htm#127_sloka16">16 </a> <br>pṛthivī rājyam arho 'yaṃ nāṅgarājyaṃ nareśvaraḥ<br>anena bāhuvīryeṇa mayā cājñānuvartinā</div>
<div class="sloka" id="127_sloka17"> <a href="127.htm#127_sloka17">17 </a> <br>yasya vā manujasyedaṃ na kṣāntaṃ mad viceṣṭitam<br>ratham āruhya padbhyāṃ vā vināmayatu kārmukam</div>
<div class="sloka" id="127_sloka18"> <a href="127.htm#127_sloka18">18 </a> <br>tataḥ sarvasya raṅgasyā hāhākāro mahān abhūt<br>sādhuvādānusaṃbaddhaḥ sūryaś cāstam upāgamat</div>
<div class="sloka" id="127_sloka19"> <a href="127.htm#127_sloka19">19 </a> <br>tato duryodhanaḥ karṇam ālambyātha kare nṛpa<br>dīpikāgnikṛtālokas tasmād raṅgād viniryayau</div>
<div class="sloka" id="127_sloka20"> <a href="127.htm#127_sloka20">20 </a> <br>pāṇḍavāś ca sahadroṇāḥ sakṛpāś ca viśāṃ pate<br>bhīṣmeṇa sahitāḥ sarve yayuḥ svaṃ svaṃ niveśanam</div>
<div class="sloka" id="127_sloka21"> <a href="127.htm#127_sloka21">21 </a> <br>arjuneti janaḥ kaś cit kāś cit karṇeti bhārata<br>kaś cid duryodhanety evaṃ bruvantaḥ prathitās tadā</div>
<div class="sloka" id="127_sloka22"> <a href="127.htm#127_sloka22">22 </a> <br>kuntyāś ca pratyabhijñāya divyalakṣaṇasūcitam<br>putram aṅgeśvaraṃ snehāc channā prītir avardhata</div>
<div class="sloka" id="127_sloka23"> <a href="127.htm#127_sloka23">23 </a> <br>duryodhanasyāpi tadā karṇam āsādya pārthiva<br>bhayam arjuna sāṃjātaṃ kṣipram antaradhīyata</div></body></html>