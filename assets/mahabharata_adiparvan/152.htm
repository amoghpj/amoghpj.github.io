<html><body><div class="sloka" id="152_sloka1"> <a href="152.htm#152_sloka1">1 </a> <br>[vai]<br>tena śabdena vitrasto janas tasyātha rakṣasaḥ<br>niṣpapāta gṛhād rājan sahaiva paricāribhiḥ</div>
<div class="sloka" id="152_sloka2"> <a href="152.htm#152_sloka2">2 </a> <br>tān bhītān vigatajñānān bhīmaḥ praharatāṃ varaḥ<br>sāntvayām āsa balavān samaye ca nyaveśayat</div>
<div class="sloka" id="152_sloka3"> <a href="152.htm#152_sloka3">3 </a> <br>na hiṃsyā mānuṣā bhūyo yuṣmābhir iha karhi cit<br>hiṃsatāṃ hi vadhaḥ śīghram evam eva bhaved iti</div>
<div class="sloka" id="152_sloka4"> <a href="152.htm#152_sloka4">4 </a> <br>tasya tad vacanaṃ śrutvā tāni rakṣāṃsi bhārata<br>evam astv iti taṃ prāhur jagṛhuḥ samayaṃ ca tam</div>
<div class="sloka" id="152_sloka5"> <a href="152.htm#152_sloka5">5 </a> <br>tataḥ prabhṛti rakṣāṃsi tatra saumyāni bhārata<br>nagare pratyadṛśyanta narair nagaravāsibhiḥ</div>
<div class="sloka" id="152_sloka6"> <a href="152.htm#152_sloka6">6 </a> <br>tato bhimas tam ādāya gatāsuṃ puruṣādakam<br>dvāradeśe vinikṣipya jagāmānupalakṣitaḥ</div>
<div class="sloka" id="152_sloka7"> <a href="152.htm#152_sloka7">7 </a> <br>tataḥ sa bhīmas taṃ hatvā gatvā brāhmaṇa veśma tat<br>ācacakṣe yathāvṛttaṃ rājñaḥ sarvam aśeṣataḥ</div>
<div class="sloka" id="152_sloka8"> <a href="152.htm#152_sloka8">8 </a> <br>tato narā viniṣkrāntā nagarāt kālyam eva tu<br>dadṛśur nihataṃ bhūmau rākṣasaṃ rudhirokṣitam</div>
<div class="sloka" id="152_sloka9"> <a href="152.htm#152_sloka9">9 </a> <br>tam adrikūṭasadṛśaṃ vinikīrṇaṃ bhayāvaham<br>ekacakrāṃ tato gatvā pravṛttiṃ pradaduḥ pare</div>
<div class="sloka" id="152_sloka10"> <a href="152.htm#152_sloka10">10 </a> <br>tataḥ sahasraśo rājan narā nagaravāsinaḥ<br>tatrājagmur bakaṃ draṣṭuṃ sastrī vṛddhakumārakāḥ</div>
<div class="sloka" id="152_sloka11"> <a href="152.htm#152_sloka11">11 </a> <br>tatas te vismitāḥ sarve karma dṛṣṭvātimānuṣam<br>daivatāny arcayāṃ cakruḥ sarva eva viśāṃ pate</div>
<div class="sloka" id="152_sloka12"> <a href="152.htm#152_sloka12">12 </a> <br>tataḥ pragaṇayām āsuḥ kasya vāro 'dya bhojane<br>jñātvā cāgamya taṃ vipraṃ papracchuḥ sarva eta tat</div>
<div class="sloka" id="152_sloka13"> <a href="152.htm#152_sloka13">13 </a> <br>evaṃ pṛṣṭas tu bahuśo rakṣamāṇaś ca pāṇḍavān<br>uvāca nāgarān sarvān idaṃ viprarṣabhas tadā</div>
<div class="sloka" id="152_sloka14"> <a href="152.htm#152_sloka14">14 </a> <br>ājñāpitaṃ mām aśane rudantaṃ saha bandhubhiḥ<br>dadarśa brāhmaṇaḥ kaś cin mantrasiddho mahābalaḥ</div>
<div class="sloka" id="152_sloka15"> <a href="152.htm#152_sloka15">15 </a> <br>paripṛcchya sa māṃ pūrvaṃ parikleśaṃ purasya ca<br>abravīd brāhmaṇaśreṣṭha āśvāsya prahasann iva</div>
<div class="sloka" id="152_sloka16"> <a href="152.htm#152_sloka16">16 </a> <br>prāpayiṣyāmy ahaṃ tasmai idam annaṃ durātmane<br>mannimittaṃ bhayaṃ cāpi na kāryam iti vīryavān</div>
<div class="sloka" id="152_sloka17"> <a href="152.htm#152_sloka17">17 </a> <br>sa tadannam upādāya gato bakavanaṃ prati<br>tena nūnaṃ bhaved etat karma lokahitaṃ kṛtam</div>
<div class="sloka" id="152_sloka18"> <a href="152.htm#152_sloka18">18 </a> <br>tatas te brāhmaṇāḥ sarve kṣatriyāś ca suvismitāḥ<br>vaiśyāḥ śūdrāś ca muditāś cakrur brahma mahaṃ tadā</div></body></html>