<html><body><div class="sloka" id="152_sloka1"> <a href="152.htm#152_sloka1">1 </a> <br>[vai]<br>tena śabdena vitrasto janas tasyātha rakṣasaḥ<br>niṣpapāta gṛhād rājan sahaiva paricāribhiḥ<br>[वै] <br>तेन शब्देन वित्रस्तो जनस् तस्याथ रक्षसः <br>निष्पपात गृहाद् राजन् सहैव परिचारिभिः </div>
<div class="sloka" id="152_sloka2"> <a href="152.htm#152_sloka2">2 </a> <br>tān bhītān vigatajñānān bhīmaḥ praharatāṃ varaḥ<br>sāntvayām āsa balavān samaye ca nyaveśayat<br>तान् भीतान् विगतज्ञानान् भीमः प्रहरतां वरः <br>सान्त्वयाम् आस बलवान् समये च न्यवेशयत् </div>
<div class="sloka" id="152_sloka3"> <a href="152.htm#152_sloka3">3 </a> <br>na hiṃsyā mānuṣā bhūyo yuṣmābhir iha karhi cit<br>hiṃsatāṃ hi vadhaḥ śīghram evam eva bhaved iti<br>न हिंस्या मानुषा भूयो युष्माभिर् इह कर्हि चित् <br>हिंसतां हि वधः शीघ्रम् एवम् एव भवेद् इति </div>
<div class="sloka" id="152_sloka4"> <a href="152.htm#152_sloka4">4 </a> <br>tasya tad vacanaṃ śrutvā tāni rakṣāṃsi bhārata<br>evam astv iti taṃ prāhur jagṛhuḥ samayaṃ ca tam<br>तस्य तद् वचनं श्रुत्वा तानि रक्षांसि भारत <br>एवम् अस्त्व् इति तं प्राहुर् जगृहुः समयं च तम् </div>
<div class="sloka" id="152_sloka5"> <a href="152.htm#152_sloka5">5 </a> <br>tataḥ prabhṛti rakṣāṃsi tatra saumyāni bhārata<br>nagare pratyadṛśyanta narair nagaravāsibhiḥ<br>ततः प्रभृति रक्षांसि तत्र सुम्यानि भारत <br>नगरे प्रत्यदृश्यन्त नरैर् नगरवासिभिः </div>
<div class="sloka" id="152_sloka6"> <a href="152.htm#152_sloka6">6 </a> <br>tato bhimas tam ādāya gatāsuṃ puruṣādakam<br>dvāradeśe vinikṣipya jagāmānupalakṣitaḥ<br>ततो भिमस् तम् आदाय गतासुं पुरुषादकम् <br>द्वारदेशे विनिक्षिप्य जगामानुपलक्षितः </div>
<div class="sloka" id="152_sloka7"> <a href="152.htm#152_sloka7">7 </a> <br>tataḥ sa bhīmas taṃ hatvā gatvā brāhmaṇa veśma tat<br>ācacakṣe yathāvṛttaṃ rājñaḥ sarvam aśeṣataḥ<br>ततः स भीमस् तं हत्वा गत्वा ब्राह्मण वेश्म तत् <br>आचचक्षे यथावृत्तं राज्ञः सर्वम् अशेषतः </div>
<div class="sloka" id="152_sloka8"> <a href="152.htm#152_sloka8">8 </a> <br>tato narā viniṣkrāntā nagarāt kālyam eva tu<br>dadṛśur nihataṃ bhūmau rākṣasaṃ rudhirokṣitam<br>ततो नरा विनिष्क्रान्ता नगरात् काल्यम् एव तु <br>ददृशुर् निहतं भूमु राक्षसं रुधिरोक्षितम् </div>
<div class="sloka" id="152_sloka9"> <a href="152.htm#152_sloka9">9 </a> <br>tam adrikūṭasadṛśaṃ vinikīrṇaṃ bhayāvaham<br>ekacakrāṃ tato gatvā pravṛttiṃ pradaduḥ pare<br>तम् अद्रिकूटसदृशं विनिकीर्णं भयावहम् <br>एकचक्रां ततो गत्वा प्रवृत्तिं प्रददुः परे </div>
<div class="sloka" id="152_sloka10"> <a href="152.htm#152_sloka10">10 </a> <br>tataḥ sahasraśo rājan narā nagaravāsinaḥ<br>tatrājagmur bakaṃ draṣṭuṃ sastrī vṛddhakumārakāḥ<br>ततः सहस्रशो राजन् नरा नगरवासिनः <br>तत्राजग्मुर् बकं द्रष्टुं सस्त्री वृद्धकुमारकाः </div>
<div class="sloka" id="152_sloka11"> <a href="152.htm#152_sloka11">11 </a> <br>tatas te vismitāḥ sarve karma dṛṣṭvātimānuṣam<br>daivatāny arcayāṃ cakruḥ sarva eva viśāṃ pate<br>ततस् ते विस्मिताः सर्वे कर्म दृष्ट्वातिमानुषम् <br>दैवतान्य् अर्चयां चक्रुः सर्व एव विशां पते </div>
<div class="sloka" id="152_sloka12"> <a href="152.htm#152_sloka12">12 </a> <br>tataḥ pragaṇayām āsuḥ kasya vāro 'dya bhojane<br>jñātvā cāgamya taṃ vipraṃ papracchuḥ sarva eta tat<br>ततः प्रगणयाम् आसुः कस्य वारो 'द्य भोजने <br>ज्ञात्वा चागम्य तं विप्रं पप्रच्छुः सर्व एत तत् </div>
<div class="sloka" id="152_sloka13"> <a href="152.htm#152_sloka13">13 </a> <br>evaṃ pṛṣṭas tu bahuśo rakṣamāṇaś ca pāṇḍavān<br>uvāca nāgarān sarvān idaṃ viprarṣabhas tadā<br>एवं पृष्टस् तु बहुशो रक्षमाणश् च पाण्डवान् <br>उवाच नागरान् सर्वान् इदं विप्रर्षभस् तदा </div>
<div class="sloka" id="152_sloka14"> <a href="152.htm#152_sloka14">14 </a> <br>ājñāpitaṃ mām aśane rudantaṃ saha bandhubhiḥ<br>dadarśa brāhmaṇaḥ kaś cin mantrasiddho mahābalaḥ<br>आज्ञापितं माम् अशने रुदन्तं सह बन्धुभिः <br>ददर्श ब्राह्मणः कश् चिन् मन्त्रसिद्धो महाबलः </div>
<div class="sloka" id="152_sloka15"> <a href="152.htm#152_sloka15">15 </a> <br>paripṛcchya sa māṃ pūrvaṃ parikleśaṃ purasya ca<br>abravīd brāhmaṇaśreṣṭha āśvāsya prahasann iva<br>परिपृच्छ्य स मां पूर्वं परिक्लेशं पुरस्य च <br>अब्रवीद् ब्राह्मणश्रेष्ठ आश्वास्य प्रहसन्न् इव </div>
<div class="sloka" id="152_sloka16"> <a href="152.htm#152_sloka16">16 </a> <br>prāpayiṣyāmy ahaṃ tasmai idam annaṃ durātmane<br>mannimittaṃ bhayaṃ cāpi na kāryam iti vīryavān<br>प्रापयिष्याम्य् अहं तस्मै इदम् अन्नं दुरात्मने <br>मन्निमित्तं भयं चापि न कार्यम् इति वीर्यवान् </div>
<div class="sloka" id="152_sloka17"> <a href="152.htm#152_sloka17">17 </a> <br>sa tadannam upādāya gato bakavanaṃ prati<br>tena nūnaṃ bhaved etat karma lokahitaṃ kṛtam<br>स तदन्नम् उपादाय गतो बकवनं प्रति <br>तेन नूनं भवेद् एतत् कर्म लोकहितं कृतम् </div>
<div class="sloka" id="152_sloka18"> <a href="152.htm#152_sloka18">18 </a> <br>tatas te brāhmaṇāḥ sarve kṣatriyāś ca suvismitāḥ<br>vaiśyāḥ śūdrāś ca muditāś cakrur brahma mahaṃ tadā<br>ततस् ते ब्राह्मणाः सर्वे क्षत्रियाश् च सुविस्मिताः <br>वैश्याः शूद्राश् च मुदिताश् चक्रुर् ब्रह्म महं तदा </div></body></html>