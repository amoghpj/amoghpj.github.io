<html><body><div class="sloka" id="34_sloka1"> <a href="34.htm#34_sloka1">1 </a> <br>[s]<br>śrutvā tu vacanaṃ teṣāṃ sarveṣām iti ceti ca<br>vāsukeś ca vacaḥ śrutvā elāpatro 'bravīd idam<br>[स्] <br>श्रुत्वा तु वचनं तेषां सर्वेषाम् इति चेति च <br>वासुकेश् च वचः श्रुत्वा एलापत्रो 'ब्रवीद् इदम् </div>
<div class="sloka" id="34_sloka2"> <a href="34.htm#34_sloka2">2 </a> <br>na sa yajño na bhavitā na sa rājā tathāvidhaḥ<br>janamejayaḥ pāṇḍaveyo yato 'smākaṃ mahābhayam<br>न स यज्ञो न भविता न स राजा तथाविधः <br>जनमेजयः पाण्डवेयो यतो 'स्माकं महाभयम् </div>
<div class="sloka" id="34_sloka3"> <a href="34.htm#34_sloka3">3 </a> <br>daivenopahato rājanyo bhaved iha pūruṣaḥ<br>sa daivam evāśrayate nānyat tatra parāyaṇam<br>दैवेनोपहतो राजन्यो भवेद् इह पूरुषः <br>स दैवम् एवाश्रयते नान्यत् तत्र परायणम् </div>
<div class="sloka" id="34_sloka4"> <a href="34.htm#34_sloka4">4 </a> <br>tad idaṃ daivam asmākaṃ bhayaṃ pannagasattamāḥ<br>daivam evāśrayāmo 'tra śṛṇudhvaṃ ca vaco mama<br>तद् इदं दैवम् अस्माकं भयं पन्नगसत्तमाः <br>दैवम् एवाश्रयामो 'त्र शृणुध्वं च वचो मम </div>
<div class="sloka" id="34_sloka5"> <a href="34.htm#34_sloka5">5 </a> <br>ahaṃ śāpe samutsṛṣṭe samaśrauṣaṃ vacas tadā<br>mātur utsaṅgam ārūḍho bhayāt pannagasattamāḥ<br>अहं शापे समुत्सृष्टे समश्रुषं वचस् तदा <br>मातुर् उत्सङ्गम् आरूढो भयात् पन्नगसत्तमाः </div>
<div class="sloka" id="34_sloka6"> <a href="34.htm#34_sloka6">6 </a> <br>devānāṃ pannagaśreṣṭhās tīkṣṇās tīkṣṇā iti prabho<br>pitāmaham upāgamya duḥkhārtānāṃ mahādyute<br>देवानां पन्नगश्रेष्ठास् तीक्ष्णास् तीक्ष्णा इति प्रभो <br>पितामहम् उपागम्य दुःखार्तानां महाद्युते </div>
<div class="sloka" id="34_sloka7"> <a href="34.htm#34_sloka7">7 </a> <br>[devāh]<br>kā hi labdhvā priyān putrāñ śaped evaṃ pitāmaha<br>ṛte kadrūṃ tīkṣṇarūpāṃ devadeva tavāgrataḥ<br>[देवाह्] <br>का हि लब्ध्वा प्रियान् पुत्राञ् शपेद् एवं पितामह <br>ऋते कद्रूं तीक्ष्णरूपां देवदेव तवाग्रतः </div>
<div class="sloka" id="34_sloka8"> <a href="34.htm#34_sloka8">8 </a> <br>tatheti ca vacas tasyās tvayāpy uktaṃ pitāmaha<br>etad icchāma vijñātuṃ kāraṇaṃ yan na vāritā<br>तथेति च वचस् तस्यास् त्वयाप्य् उक्तं पितामह <br>एतद् इच्छाम विज्ञातुं कारणं यन् न वारिता </div>
<div class="sloka" id="34_sloka9"> <a href="34.htm#34_sloka9">9 </a> <br>[br]<br>bahavaḥ pannagās tīkṣṇā bhīmavīryā viṣolbaṇāḥ<br>prajānāṃ hitakāmo 'haṃ na nivāritavāṃs tadā<br>[ब्र्] <br>बहवः पन्नगास् तीक्ष्णा भीमवीर्या विषोल्बणाः <br>प्रजानां हितकामो 'हं न निवारितवांस् तदा </div>
<div class="sloka" id="34_sloka10"> <a href="34.htm#34_sloka10">10 </a> <br>ye danda śūkāḥ kṣudrāś ca pāpacārā viṣolbaṇāḥ<br>teṣāṃ vināśo bhavitā na tu ye dharmacāriṇaḥ<br>ये दन्द शूकाः क्षुद्राश् च पापचारा विषोल्बणाः <br>तेषां विनाशो भविता न तु ये धर्मचारिणः </div>
<div class="sloka" id="34_sloka11"> <a href="34.htm#34_sloka11">11 </a> <br>yannimittaṃ ca bhavitā mokṣas teṣāṃ mahābhayāt<br>pannagānāṃ nibodhadhvaṃ tasmin kāle tathāgate<br>यन्निमित्तं च भविता मोक्षस् तेषां महाभयात् <br>पन्नगानां निबोधध्वं तस्मिन् काले तथागते </div>
<div class="sloka" id="34_sloka12"> <a href="34.htm#34_sloka12">12 </a> <br>yāyāvara kule dhīmān bhaviṣyati mahān ṛṣiḥ<br>jaratkārur iti khyātas tejasvī niyatendriyaḥ<br>यायावर कुले धीमान् भविष्यति महान् ऋषिः <br>जरत्कारुर् इति ख्यातस् तेजस्वी नियतेन्द्रियः </div>
<div class="sloka" id="34_sloka13"> <a href="34.htm#34_sloka13">13 </a> <br>tasya putro jaratkāror utpatsyati mahātapāḥ<br>āstīko nāmayajñaṃ sa pratiṣetsyati taṃ tadā<br>tatra mokṣyanti bhujagā ye bhaviṣyanti dhārmikāḥ<br>तस्य पुत्रो जरत्कारोर् उत्पत्स्यति महातपाः <br>आस्तीको नामयज्ञं स प्रतिषेत्स्यति तं तदा <br>तत्र मोक्ष्यन्ति भुजगा ये भविष्यन्ति धार्मिकाः </div>
<div class="sloka" id="34_sloka14"> <a href="34.htm#34_sloka14">14 </a> <br>[devāh]<br>sa munipravaro deva jarat kārur mahātapāḥ<br>kasyāṃ putraṃ mahātmānaṃ janayiṣyati vīryavān<br>[देवाह्] <br>स मुनिप्रवरो देव जरत् कारुर् महातपाः <br>कस्यां पुत्रं महात्मानं जनयिष्यति वीर्यवान् </div>
<div class="sloka" id="34_sloka15"> <a href="34.htm#34_sloka15">15 </a> <br>[br]<br>sanāmāyāṃ sanāmā sa kanyāyāṃ dvijasattamaḥ<br>apatyaṃ vīryavān devā vīryavaj janayiṣyati<br>[ब्र्] <br>सनामायां सनामा स कन्यायां द्विजसत्तमः <br>अपत्यं वीर्यवान् देवा वीर्यवज् जनयिष्यति </div>
<div class="sloka" id="34_sloka16"> <a href="34.htm#34_sloka16">16 </a> <br>[elāpatra]<br>evam astv iti taṃ devāḥ pitāmaham athābruvan<br>uktvā caivaṃ gatā devāḥ sa ca devaḥ pitāmahaḥ<br>[ेलापत्र] <br>एवम् अस्त्व् इति तं देवाः पितामहम् अथाब्रुवन् <br>उक्त्वा चैवं गता देवाः स च देवः पितामहः </div>
<div class="sloka" id="34_sloka17"> <a href="34.htm#34_sloka17">17 </a> <br>so 'ham evaṃ prapaśyāmi vāsuke bhaginīṃ tava<br>jaratkārur iti khyātāṃ tāṃ tasmai pratipādaya<br>सो 'हम् एवं प्रपश्यामि वासुके भगिनीं तव <br>जरत्कारुर् इति ख्यातां तां तस्मै प्रतिपादय </div></body></html>