<html><body><div class="sloka" id="34_sloka1"> <a href="34.htm#34_sloka1">1 </a> <br>[s]<br>śrutvā tu vacanaṃ teṣāṃ sarveṣām iti ceti ca<br>vāsukeś ca vacaḥ śrutvā elāpatro 'bravīd idam</div>
<div class="sloka" id="34_sloka2"> <a href="34.htm#34_sloka2">2 </a> <br>na sa yajño na bhavitā na sa rājā tathāvidhaḥ<br>janamejayaḥ pāṇḍaveyo yato 'smākaṃ mahābhayam</div>
<div class="sloka" id="34_sloka3"> <a href="34.htm#34_sloka3">3 </a> <br>daivenopahato rājanyo bhaved iha pūruṣaḥ<br>sa daivam evāśrayate nānyat tatra parāyaṇam</div>
<div class="sloka" id="34_sloka4"> <a href="34.htm#34_sloka4">4 </a> <br>tad idaṃ daivam asmākaṃ bhayaṃ pannagasattamāḥ<br>daivam evāśrayāmo 'tra śṛṇudhvaṃ ca vaco mama</div>
<div class="sloka" id="34_sloka5"> <a href="34.htm#34_sloka5">5 </a> <br>ahaṃ śāpe samutsṛṣṭe samaśrauṣaṃ vacas tadā<br>mātur utsaṅgam ārūḍho bhayāt pannagasattamāḥ</div>
<div class="sloka" id="34_sloka6"> <a href="34.htm#34_sloka6">6 </a> <br>devānāṃ pannagaśreṣṭhās tīkṣṇās tīkṣṇā iti prabho<br>pitāmaham upāgamya duḥkhārtānāṃ mahādyute</div>
<div class="sloka" id="34_sloka7"> <a href="34.htm#34_sloka7">7 </a> <br>[devāh]<br>kā hi labdhvā priyān putrāñ śaped evaṃ pitāmaha<br>ṛte kadrūṃ tīkṣṇarūpāṃ devadeva tavāgrataḥ</div>
<div class="sloka" id="34_sloka8"> <a href="34.htm#34_sloka8">8 </a> <br>tatheti ca vacas tasyās tvayāpy uktaṃ pitāmaha<br>etad icchāma vijñātuṃ kāraṇaṃ yan na vāritā</div>
<div class="sloka" id="34_sloka9"> <a href="34.htm#34_sloka9">9 </a> <br>[br]<br>bahavaḥ pannagās tīkṣṇā bhīmavīryā viṣolbaṇāḥ<br>prajānāṃ hitakāmo 'haṃ na nivāritavāṃs tadā</div>
<div class="sloka" id="34_sloka10"> <a href="34.htm#34_sloka10">10 </a> <br>ye danda śūkāḥ kṣudrāś ca pāpacārā viṣolbaṇāḥ<br>teṣāṃ vināśo bhavitā na tu ye dharmacāriṇaḥ</div>
<div class="sloka" id="34_sloka11"> <a href="34.htm#34_sloka11">11 </a> <br>yannimittaṃ ca bhavitā mokṣas teṣāṃ mahābhayāt<br>pannagānāṃ nibodhadhvaṃ tasmin kāle tathāgate</div>
<div class="sloka" id="34_sloka12"> <a href="34.htm#34_sloka12">12 </a> <br>yāyāvara kule dhīmān bhaviṣyati mahān ṛṣiḥ<br>jaratkārur iti khyātas tejasvī niyatendriyaḥ</div>
<div class="sloka" id="34_sloka13"> <a href="34.htm#34_sloka13">13 </a> <br>tasya putro jaratkāror utpatsyati mahātapāḥ<br>āstīko nāmayajñaṃ sa pratiṣetsyati taṃ tadā<br>tatra mokṣyanti bhujagā ye bhaviṣyanti dhārmikāḥ</div>
<div class="sloka" id="34_sloka14"> <a href="34.htm#34_sloka14">14 </a> <br>[devāh]<br>sa munipravaro deva jarat kārur mahātapāḥ<br>kasyāṃ putraṃ mahātmānaṃ janayiṣyati vīryavān</div>
<div class="sloka" id="34_sloka15"> <a href="34.htm#34_sloka15">15 </a> <br>[br]<br>sanāmāyāṃ sanāmā sa kanyāyāṃ dvijasattamaḥ<br>apatyaṃ vīryavān devā vīryavaj janayiṣyati</div>
<div class="sloka" id="34_sloka16"> <a href="34.htm#34_sloka16">16 </a> <br>[elāpatra]<br>evam astv iti taṃ devāḥ pitāmaham athābruvan<br>uktvā caivaṃ gatā devāḥ sa ca devaḥ pitāmahaḥ</div>
<div class="sloka" id="34_sloka17"> <a href="34.htm#34_sloka17">17 </a> <br>so 'ham evaṃ prapaśyāmi vāsuke bhaginīṃ tava<br>jaratkārur iti khyātāṃ tāṃ tasmai pratipādaya</div></body></html>