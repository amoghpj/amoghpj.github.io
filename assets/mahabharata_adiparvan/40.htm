<html><body><div class="sloka" id="40_sloka1"> <a href="40.htm#40_sloka1">1 </a> <br>[s]<br>taṃ tathā mantriṇo dṛṣṭvā bhogena pariveṣṭitam<br>vivarṇavadanāḥ sarve rurudur bhṛśaduḥkhitāḥ<br>[स्] <br>तं तथा मन्त्रिणो दृष्ट्वा भोगेन परिवेष्टितम् <br>विवर्णवदनाः सर्वे रुरुदुर् भृशदुःखिताः </div>
<div class="sloka" id="40_sloka2"> <a href="40.htm#40_sloka2">2 </a> <br>taṃ tu nādaṃ tataḥ śrutvā mantriṇas te pradudruvuḥ<br>apaśyaṃś caiva te yāntam ākāśe nāgam adbhutam<br>तं तु नादं ततः श्रुत्वा मन्त्रिणस् ते प्रदुद्रुवुः <br>अपश्यंश् चैव ते यान्तम् आकाशे नागम् अद्भुतम् </div>
<div class="sloka" id="40_sloka3"> <a href="40.htm#40_sloka3">3 </a> <br>sīmantam iva kurvāṇaṃ nabhasaḥ padmavarcasam<br>takṣakaṃ pannagaśreṣṭhaṃ bhṛśaṃ śokaparāyaṇāḥ<br>सीमन्तम् इव कुर्वाणं नभसः पद्मवर्चसम् <br>तक्षकं पन्नगश्रेष्ठं भृशं शोकपरायणाः </div>
<div class="sloka" id="40_sloka4"> <a href="40.htm#40_sloka4">4 </a> <br>tatas tu te tadgṛham agninā vṛtaṃ; pradīpyamānaṃ viṣajena bhoginaḥ<br>bhayāt parityajya diśaḥ prapedire; papāta tac cāśani tāḍitaṃ yathā<br>ततस् तु ते तद्गृहम् अग्निना वृतं; प्रदीप्यमानं विषजेन भोगिनः <br>भयात् परित्यज्य दिशः प्रपेदिरे; पपात तच् चाशनि ताडितं यथा </div>
<div class="sloka" id="40_sloka5"> <a href="40.htm#40_sloka5">5 </a> <br>tato nṛpe takṣaka tejasā hate; prayujya sarvāḥ paralokasatkriyāḥ<br>śucir dvijo rājapurohitas tadā; tathaiva te tasya nṛpasya mantriṇaḥ<br>ततो नृपे तक्षक तेजसा हते; प्रयुज्य सर्वाः परलोकसत्क्रियाः <br>शुचिर् द्विजो राजपुरोहितस् तदा; तथैव ते तस्य नृपस्य मन्त्रिणः </div>
<div class="sloka" id="40_sloka6"> <a href="40.htm#40_sloka6">6 </a> <br>nṛpaṃ śiśuṃ tasya sutaṃ pracakrire; sametya sarve puravāsino janāḥ<br>nṛpaṃ yam āhus tam amitraghātinaṃ; kurupravīraṃ janamejayaṃ janāḥ<br>नृपं शिशुं तस्य सुतं प्रचक्रिरे; समेत्य सर्वे पुरवासिनो जनाः <br>नृपं यम् आहुस् तम् अमित्रघातिनं; कुरुप्रवीरं जनमेजयं जनाः </div>
<div class="sloka" id="40_sloka7"> <a href="40.htm#40_sloka7">7 </a> <br>sa bāla evārya matir nṛpottamaḥ; sahaiva tair mantripurohitais tadā<br>śaśāsa rājyaṃ kurupuṃgavāgrajo; yathāsya vīraḥ prapitāmahas tathā<br>स बाल एवार्य मतिर् नृपोत्तमः; सहैव तैर् मन्त्रिपुरोहितैस् तदा <br>शशास राज्यं कुरुपुंगवाग्रजो; यथास्य वीरः प्रपितामहस् तथा </div>
<div class="sloka" id="40_sloka8"> <a href="40.htm#40_sloka8">8 </a> <br>tatas tu rājānam amitratāpanaṃ; samīkṣya te tasya nṛpasya mantriṇaḥ<br>suvarṇavarmāṇam upetya kāśipaṃ; vapuṣṭamārthaṃ varayāṃ pracakramuḥ<br>ततस् तु राजानम् अमित्रतापनं; समीक्ष्य ते तस्य नृपस्य मन्त्रिणः <br>सुवर्णवर्माणम् उपेत्य काशिपं; वपुष्टमार्थं वरयां प्रचक्रमुः </div>
<div class="sloka" id="40_sloka9"> <a href="40.htm#40_sloka9">9 </a> <br>tataḥ sa rājā pradadau vapuṣṭamāṃ; kurupravīrāya parīkṣya dharmataḥ<br>sa cāpi tāṃ prāpya mudā yuto 'bhavan; na cānyanārīṣu mano dadhe kva cit<br>ततः स राजा प्रददु वपुष्टमां; कुरुप्रवीराय परीक्ष्य धर्मतः <br>स चापि तां प्राप्य मुदा युतो 'भवन्; न चान्यनारीषु मनो दधे क्व चित् </div>
<div class="sloka" id="40_sloka10"> <a href="40.htm#40_sloka10">10 </a> <br>saraḥsu phulleṣu vaneṣu caiva ha; prasannacetā vijahāra vīryavān<br>tathā sa rājanya varo vijahrivān; yathorvaśīṃ prāpya purā purūravāḥ<br>सरःसु फुल्लेषु वनेषु चैव ह; प्रसन्नचेता विजहार वीर्यवान् <br>तथा स राजन्य वरो विजह्रिवान्; यथोर्वशीं प्राप्य पुरा पुरूरवाः </div></body></html>