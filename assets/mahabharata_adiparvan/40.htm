<html><body><div class="sloka" id="40_sloka1"> <a href="40.htm#40_sloka1">1 </a> <br>[s]<br>taṃ tathā mantriṇo dṛṣṭvā bhogena pariveṣṭitam<br>vivarṇavadanāḥ sarve rurudur bhṛśaduḥkhitāḥ</div>
<div class="sloka" id="40_sloka2"> <a href="40.htm#40_sloka2">2 </a> <br>taṃ tu nādaṃ tataḥ śrutvā mantriṇas te pradudruvuḥ<br>apaśyaṃś caiva te yāntam ākāśe nāgam adbhutam</div>
<div class="sloka" id="40_sloka3"> <a href="40.htm#40_sloka3">3 </a> <br>sīmantam iva kurvāṇaṃ nabhasaḥ padmavarcasam<br>takṣakaṃ pannagaśreṣṭhaṃ bhṛśaṃ śokaparāyaṇāḥ</div>
<div class="sloka" id="40_sloka4"> <a href="40.htm#40_sloka4">4 </a> <br>tatas tu te tadgṛham agninā vṛtaṃ; pradīpyamānaṃ viṣajena bhoginaḥ<br>bhayāt parityajya diśaḥ prapedire; papāta tac cāśani tāḍitaṃ yathā</div>
<div class="sloka" id="40_sloka5"> <a href="40.htm#40_sloka5">5 </a> <br>tato nṛpe takṣaka tejasā hate; prayujya sarvāḥ paralokasatkriyāḥ<br>śucir dvijo rājapurohitas tadā; tathaiva te tasya nṛpasya mantriṇaḥ</div>
<div class="sloka" id="40_sloka6"> <a href="40.htm#40_sloka6">6 </a> <br>nṛpaṃ śiśuṃ tasya sutaṃ pracakrire; sametya sarve puravāsino janāḥ<br>nṛpaṃ yam āhus tam amitraghātinaṃ; kurupravīraṃ janamejayaṃ janāḥ</div>
<div class="sloka" id="40_sloka7"> <a href="40.htm#40_sloka7">7 </a> <br>sa bāla evārya matir nṛpottamaḥ; sahaiva tair mantripurohitais tadā<br>śaśāsa rājyaṃ kurupuṃgavāgrajo; yathāsya vīraḥ prapitāmahas tathā</div>
<div class="sloka" id="40_sloka8"> <a href="40.htm#40_sloka8">8 </a> <br>tatas tu rājānam amitratāpanaṃ; samīkṣya te tasya nṛpasya mantriṇaḥ<br>suvarṇavarmāṇam upetya kāśipaṃ; vapuṣṭamārthaṃ varayāṃ pracakramuḥ</div>
<div class="sloka" id="40_sloka9"> <a href="40.htm#40_sloka9">9 </a> <br>tataḥ sa rājā pradadau vapuṣṭamāṃ; kurupravīrāya parīkṣya dharmataḥ<br>sa cāpi tāṃ prāpya mudā yuto 'bhavan; na cānyanārīṣu mano dadhe kva cit</div>
<div class="sloka" id="40_sloka10"> <a href="40.htm#40_sloka10">10 </a> <br>saraḥsu phulleṣu vaneṣu caiva ha; prasannacetā vijahāra vīryavān<br>tathā sa rājanya varo vijahrivān; yathorvaśīṃ prāpya purā purūravāḥ</div></body></html>