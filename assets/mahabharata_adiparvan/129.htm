<html><body><div class="sloka" id="129_sloka1"> <a href="129.htm#129_sloka1">1 </a> <br>[vai]<br>prāṇādhikaṃ bhīmasenaṃ kṛtavidyaṃ dhanaṃjayam<br>duryodhano lakṣayitva paryatapyata durmatiḥ</div>
<div class="sloka" id="129_sloka2"> <a href="129.htm#129_sloka2">2 </a> <br>tato vaikartanaḥ karṇaḥ śakuniś cāpi saubalaḥ<br>anekair abhyupāyais tāñ jighāṃsanti sma pāṇḍavān</div>
<div class="sloka" id="129_sloka3"> <a href="129.htm#129_sloka3">3 </a> <br>pāṇḍavāś cāpi tat sarvaṃ pratyajānann ariṃdamāḥ<br>udbhāvanam akurvanto vidurasya mate sthitāḥ</div>
<div class="sloka" id="129_sloka4"> <a href="129.htm#129_sloka4">4 </a> <br>guṇaiḥ samuditān dṛṣṭvā paurāḥ pāṇḍusutāṃs tadā<br>kathayanti sma saṃbhūya catvareṣu sabhāsu ca</div>
<div class="sloka" id="129_sloka5"> <a href="129.htm#129_sloka5">5 </a> <br>prajñā cakṣur acakṣuṣṭvād dhṛtarāṣṭro janeśvaraḥ<br>rājyam aprāptavān pūrvaṃ sā kathaṃ nṛpatir bhavet</div>
<div class="sloka" id="129_sloka6"> <a href="129.htm#129_sloka6">6 </a> <br>tathā bhīṣmaḥ śāṃtanavaḥ satyasaṃdho mahāvrataḥ<br>pratyākhyāya purā rājyaṃ nādya jātu grahīṣyati</div>
<div class="sloka" id="129_sloka7"> <a href="129.htm#129_sloka7">7 </a> <br>te vayaṃ pāṇḍavaṃ jyeṣṭhaṃ taruṇaṃ vṛddhaśīlinam<br>abhiṣiñcāma sādhv adya satyaṃ karuṇavedinam</div>
<div class="sloka" id="129_sloka8"> <a href="129.htm#129_sloka8">8 </a> <br>sa hi bhīṣmaṃ śāṃtanavaṃ dhṛtarāṣṭraṃ ca dharmavit<br>saputraṃ vividhair bhogair yojayiṣyati pūjayan</div>
<div class="sloka" id="129_sloka9"> <a href="129.htm#129_sloka9">9 </a> <br>teṣāṃ duryodhanaḥ śrutvā tāni vākyāni bhāṣatām<br>yudhiṣṭhirānuraktānāṃ paryatapyata durmatiḥ</div>
<div class="sloka" id="129_sloka10"> <a href="129.htm#129_sloka10">10 </a> <br>sa tapyamāno duṣṭātmā teṣāṃ vāco na cakṣame<br>īrṣyayā cābhisaṃtapto dhṛtarāṣṭram upāgamat</div>
<div class="sloka" id="129_sloka11"> <a href="129.htm#129_sloka11">11 </a> <br>tato virahitaṃ dṛṣṭvā pitaraṃ pratipūjya saḥ<br>paurānurāga saṃtaptaḥ paścād idam abhāṣata</div>
<div class="sloka" id="129_sloka12"> <a href="129.htm#129_sloka12">12 </a> <br>śrutā me jalpatāṃ tāta praurāṇām aśivā giraḥ<br>tvām anādṛtya bhīṣmaṃ ca patim icchanti pāṇḍavam</div>
<div class="sloka" id="129_sloka13"> <a href="129.htm#129_sloka13">13 </a> <br>matam etac ca bhīṣmasya na sa rājyaṃ bubhūṣati<br>asmākaṃ tu parāṃ pīḍāṃ cikīrṣanti pure janāḥ</div>
<div class="sloka" id="129_sloka14"> <a href="129.htm#129_sloka14">14 </a> <br>pitṛtaḥ prāptavān rājyaṃ pāṇḍur ātmaguṇaiḥ purā<br>tvam apy aguṇa saṃyogāt prāptaṃ rājyaṃ na labdhavān</div>
<div class="sloka" id="129_sloka15"> <a href="129.htm#129_sloka15">15 </a> <br>sa eṣa pāṇḍor dāyādyaṃ yadi prāpnoti pāṇḍavaḥ<br>tasya putro dhruvaṃ prāptas tasya tasyeti cāparaḥ</div>
<div class="sloka" id="129_sloka16"> <a href="129.htm#129_sloka16">16 </a> <br>te vayaṃ rājavaṃśena hīnāḥ saha sutair api<br>avajñātā bhaviṣyāmo lokasya jagatīpate</div>
<div class="sloka" id="129_sloka17"> <a href="129.htm#129_sloka17">17 </a> <br>satataṃ nirayaṃ prāptāḥ parapiṇḍopajīvinaḥ<br>na bhavema yathā rājaṃs tathā śīghraṃ vidhīyatām</div></body></html>