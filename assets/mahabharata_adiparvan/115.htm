<html><body><div class="sloka" id="115_sloka1"> <a href="115.htm#115_sloka1">1 </a> <br>[v]<br>kuntīputreṣu jāteṣu dhṛtarāṣṭrātmajeṣu ca<br>madrarājasutā pāṇḍuṃ raho vacanam abravīt</div>
<div class="sloka" id="115_sloka2"> <a href="115.htm#115_sloka2">2 </a> <br>na me 'sti tvayi saṃtāpo viguṇe 'pi paraṃtapa<br>nāvaratve varārhāyāḥ sthitvā cānagha nityadā</div>
<div class="sloka" id="115_sloka3"> <a href="115.htm#115_sloka3">3 </a> <br>gāndhāryāś caiva nṛpate jātaṃ putraśataṃ tathā<br>śrutvā na me tathā duḥkham abhavat kurunandana</div>
<div class="sloka" id="115_sloka4"> <a href="115.htm#115_sloka4">4 </a> <br>idaṃ tu me mahad duḥkhaṃ tulyatāyām aputratā<br>diṣṭyā tv idānīṃ bhartur me kuntyām apy asti saṃtatiḥ</div>
<div class="sloka" id="115_sloka5"> <a href="115.htm#115_sloka5">5 </a> <br>yadi tv apatyasaṃtānaṃ kunti rājasutā mayi<br>kuryād anugraho me syāt tava cāpi hitaṃ bhavet</div>
<div class="sloka" id="115_sloka6"> <a href="115.htm#115_sloka6">6 </a> <br>stambho hi me sapatnītvād vaktuṃ kunti sutāṃ prati<br>yadi tu tvaṃ prasanno me svayam enāṃ pracodaya</div>
<div class="sloka" id="115_sloka7"> <a href="115.htm#115_sloka7">7 </a> <br>[p]<br>mamāpy eṣa sadā mādri hṛdy arthaḥ parivartate<br>na tu tvāṃ prasahe vaktum iṣṭāniṣṭa vivakṣayā</div>
<div class="sloka" id="115_sloka8"> <a href="115.htm#115_sloka8">8 </a> <br>tava tv idaṃ mataṃ jñātvā prayatiṣyāmy ataḥ param<br>manye dhruvaṃ mayoktā sā vaco me pratipatsyate</div>
<div class="sloka" id="115_sloka9"> <a href="115.htm#115_sloka9">9 </a> <br>[v]<br>tataḥ kuntīṃ punaḥ pāṇḍur vivikta idam abravīt<br>kulasya mama saṃtānaṃ lokasya ca kuru priyam</div>
<div class="sloka" id="115_sloka10"> <a href="115.htm#115_sloka10">10 </a> <br>mama cāpiṇḍa nāśāya pūrveṣām api cātmanaḥ<br>matpriyārthaṃ ca kalyāṇi kuru kalyāṇam uttamam</div>
<div class="sloka" id="115_sloka11"> <a href="115.htm#115_sloka11">11 </a> <br>yaśaso 'rthāya caiva tvaṃ kuru karma suduṣkaram<br>prāpyādhipatyam indreṇa yajñair iṣṭaṃ yaśo'rthinā</div>
<div class="sloka" id="115_sloka12"> <a href="115.htm#115_sloka12">12 </a> <br>tathā mantravido viprās tapas taptvā suduṣkaram<br>gurūn abhyupagacchanti yaśaso 'rthāya bhāmini</div>
<div class="sloka" id="115_sloka13"> <a href="115.htm#115_sloka13">13 </a> <br>tathā rājarṣayaḥ sarve brāhmaṇāś ca tapodhanāḥ<br>cakrur uccāvacaṃ karma yaśaso 'rthāya duṣkaram</div>
<div class="sloka" id="115_sloka14"> <a href="115.htm#115_sloka14">14 </a> <br>sā tvaṃ mādrīṃ plaveneva tārayemām anindite<br>apatyasaṃvibhāgena parāṃ kīrtim avāpnuhi</div>
<div class="sloka" id="115_sloka15"> <a href="115.htm#115_sloka15">15 </a> <br>evam uktābravīn mādrīṃ sakṛc cintaya daivatam<br>tasmāt te bhavitāpatyam anurūpam asaṃśayam</div>
<div class="sloka" id="115_sloka16"> <a href="115.htm#115_sloka16">16 </a> <br>tato mādrī vicāryaiva jagāma manasāśvinau<br>tāv āgamya sutau tasyāṃ janayām āsatur yamau</div>
<div class="sloka" id="115_sloka17"> <a href="115.htm#115_sloka17">17 </a> <br>nakulaṃ sahadevaṃ ca rūpeṇāpratimau bhuvi<br>tathaiva tāv api yamau vāg uvācāśarīriṇī</div>
<div class="sloka" id="115_sloka18"> <a href="115.htm#115_sloka18">18 </a> <br>rūpasattvaguṇopetāv etāv anyāñ janān ati<br>bhāsatas tejasātyarthaṃ rūpadraviṇa saṃpadā</div>
<div class="sloka" id="115_sloka19"> <a href="115.htm#115_sloka19">19 </a> <br>nāmāni cakrire teṣāṃ śataśṛṅganivāsinaḥ<br>bhaktyā ca karmaṇā caiva tathāśīrbhir viśāṃ pate</div>
<div class="sloka" id="115_sloka20"> <a href="115.htm#115_sloka20">20 </a> <br>jyeṣṭhaṃ yudhiṣṭhirety āhur bhīmaseneti madhyamam<br>arjuneti tṛtīyaṃ ca kuntīputrān akalpayan</div>
<div class="sloka" id="115_sloka21"> <a href="115.htm#115_sloka21">21 </a> <br>pūrvajaṃ nakulety evaṃ sahadeveti cāparam<br>mādrīputrāv akathayaṃs te viprāḥ prītamānasāḥ<br>anusaṃvatsaraṃ jātā api te kurusattamāḥ</div>
<div class="sloka" id="115_sloka22"> <a href="115.htm#115_sloka22">22 </a> <br>kuntīm atha punaḥ pāṇḍur mādry arthe samacodayat<br>tam uvāca pṛthā rājan rahasy uktā satī sadā</div>
<div class="sloka" id="115_sloka23"> <a href="115.htm#115_sloka23">23 </a> <br>uktā sakṛd dvandvam eṣā lebhe tenāsmi vañcitā<br>bibhemy asyāḥ paribhavān nārīṇāṃ gatir īdṛśī</div>
<div class="sloka" id="115_sloka24"> <a href="115.htm#115_sloka24">24 </a> <br>nājñāsiṣam ahaṃ mūḍhā dvandvāhvāne phaladvayam<br>tasmān nāhaṃ niyoktavyā tvayaiṣo 'stu varo mama</div>
<div class="sloka" id="115_sloka25"> <a href="115.htm#115_sloka25">25 </a> <br>evaṃ pāṇḍoḥ sutāḥ pañca devadattā mahābalāḥ<br>saṃbhūtāḥ kīrtimantas te kuruvaṃśavivardhanāḥ</div>
<div class="sloka" id="115_sloka26"> <a href="115.htm#115_sloka26">26 </a> <br>śubhalakṣaṇasaṃpannāḥ somavat priyadarśanāḥ<br>siṃhadarpā maheṣvāsāḥ siṃhavikrānta gāminaḥ<br>siṃhagrīvā manuṣyendrā vavṛdhur deva vikramāḥ</div>
<div class="sloka" id="115_sloka27"> <a href="115.htm#115_sloka27">27 </a> <br>vivardhamānās te tatra puṇye haimavate girau<br>vismayaṃ janayām āsur maharṣīṇāṃ sameyuṣām</div></body></html>