<html><body><div class="sloka" id="168_sloka1"> <a href="168.htm#168_sloka1">1 </a> <br>[vas]<br>mā bhaiḥ putri na bhetavyaṃ rakṣasas te kathaṃ cana<br>naitad rakṣobhayaṃ yasmāt paśyasi tvam upasthitam<br>[वस्] <br>मा भैः पुत्रि न भेतव्यं रक्षसस् ते कथं चन <br>नैतद् रक्षोभयं यस्मात् पश्यसि त्वम् उपस्थितम् </div>
<div class="sloka" id="168_sloka2"> <a href="168.htm#168_sloka2">2 </a> <br>rājā kalmāṣapādo 'yaṃ vīryavān prathito bhuvi<br>sa eṣo 'smin vanoddeśe nivasaty atibhīṣaṇaḥ<br>राजा कल्माषपादो 'यं वीर्यवान् प्रथितो भुवि <br>स एषो 'स्मिन् वनोद्देशे निवसत्य् अतिभीषणः </div>
<div class="sloka" id="168_sloka3"> <a href="168.htm#168_sloka3">3 </a> <br>[g]<br>tam āpatantaṃ saṃprekṣya vasiṣṭho bhagavān ṛṣiḥ<br>vārayām āsa tejasvī huṃkareṇaiva bhārata<br>[ग्] <br>तम् आपतन्तं संप्रेक्ष्य वसिष्ठो भगवान् ऋषिः <br>वारयाम् आस तेजस्वी हुंकरेणैव भारत </div>
<div class="sloka" id="168_sloka4"> <a href="168.htm#168_sloka4">4 </a> <br>mantrapūtena ca punaḥ sa tam abhyukṣya vāriṇā<br>mokṣayām āsa vai ghorād rākṣasād rājasattamam<br>मन्त्रपूतेन च पुनः स तम् अभ्युक्ष्य वारिणा <br>मोक्षयाम् आस वै घोराद् राक्षसाद् राजसत्तमम् </div>
<div class="sloka" id="168_sloka5"> <a href="168.htm#168_sloka5">5 </a> <br>sa hi dvādaśa varṣāṇi vasiṣṭhasyaiva tejasā<br>grasta āsīd gṛheṇeva parvakāle divākaraḥ<br>स हि द्वादश वर्षाणि वसिष्ठस्यैव तेजसा <br>ग्रस्त आसीद् गृहेणेव पर्वकाले दिवाकरः </div>
<div class="sloka" id="168_sloka6"> <a href="168.htm#168_sloka6">6 </a> <br>rakṣasā vipramukto 'tha sa nṛpas tad vanaṃ mahat<br>tejasā rañjayām āsa saṃdhyābhram iva bhāskaraḥ<br>रक्षसा विप्रमुक्तो 'थ स नृपस् तद् वनं महत् <br>तेजसा रञ्जयाम् आस संध्याभ्रम् इव भास्करः </div>
<div class="sloka" id="168_sloka7"> <a href="168.htm#168_sloka7">7 </a> <br>pratilabhya tataḥ saṃjñām abhivādya kṛtāñjaliḥ<br>uvāca nṛpatiḥ kāle vasiṣṭham ṛṣisattamam<br>प्रतिलभ्य ततः संज्ञाम् अभिवाद्य कृताञ्जलिः <br>उवाच नृपतिः काले वसिष्ठम् ऋषिसत्तमम् </div>
<div class="sloka" id="168_sloka8"> <a href="168.htm#168_sloka8">8 </a> <br>saudāmo 'haṃ mahābhāga yājyas te dvijasattama<br>asmin kāle yad iṣṭaṃ te brūhi kiṃ karavāṇi te<br>सुदामो 'हं महाभाग याज्यस् ते द्विजसत्तम <br>अस्मिन् काले यद् इष्टं ते ब्रूहि किं करवाणि ते </div>
<div class="sloka" id="168_sloka9"> <a href="168.htm#168_sloka9">9 </a> <br>[vas]<br>vṛttam etad yathākālaṃ gaccha rājyaṃ praśādhi tat<br>brāhmaṇāṃś ca manuṣyendra māvamaṃsthāḥ kadā cana<br>[वस्] <br>वृत्तम् एतद् यथाकालं गच्छ राज्यं प्रशाधि तत् <br>ब्राह्मणांश् च मनुष्येन्द्र मावमंस्थाः कदा चन </div>
<div class="sloka" id="168_sloka10"> <a href="168.htm#168_sloka10">10 </a> <br>[rājā]<br>nāvamaṃsyāmy ahaṃ brahman kadā cid brāhmaṇarṣabhān<br>tvan nideśe sthitaḥ śaśvat pujayiṣyāmy ahaṃ dvijān<br>[राजा] <br>नावमंस्याम्य् अहं ब्रह्मन् कदा चिद् ब्राह्मणर्षभान् <br>त्वन् निदेशे स्थितः शश्वत् पुजयिष्याम्य् अहं द्विजान् </div>
<div class="sloka" id="168_sloka11"> <a href="168.htm#168_sloka11">11 </a> <br>ikṣvākūṇāṃ tu yenāham anṛṇaḥ syāṃ dvijottama<br>tat tvattaḥ prāptum icchāmi varaṃ vedavidāṃ vara<br>इक्ष्वाकूणां तु येनाहम् अनृणः स्यां द्विजोत्तम <br>तत् त्वत्तः प्राप्तुम् इच्छामि वरं वेदविदां वर </div>
<div class="sloka" id="168_sloka12"> <a href="168.htm#168_sloka12">12 </a> <br>apatyāyepsitāṃ mahyaṃ mahiṣīṃ gantum arhasi<br>śīlarūpaguṇopetām ikṣvākukulavṛddhaye<br>अपत्यायेप्सितां मह्यं महिषीं गन्तुम् अर्हसि <br>शीलरूपगुणोपेताम् इक्ष्वाकुकुलवृद्धये </div>
<div class="sloka" id="168_sloka13"> <a href="168.htm#168_sloka13">13 </a> <br>[g]<br>dadānīty eva taṃ tatra rājānaṃ pratyuvāca ha<br>vasiṣṭhaḥ parameṣvāsaṃ satyasaṃdho dvijottamaḥ<br>[ग्] <br>ददानीत्य् एव तं तत्र राजानं प्रत्युवाच ह <br>वसिष्ठः परमेष्वासं सत्यसंधो द्विजोत्तमः </div>
<div class="sloka" id="168_sloka14"> <a href="168.htm#168_sloka14">14 </a> <br>tataḥ pratiyayau kāle vasiṣṭhaḥ sahito 'nagha<br>khyātaṃ puravaraṃ lokeṣv ayodhyāṃ manujeśvaraḥ<br>ततः प्रतिययु काले वसिष्ठः सहितो 'नघ <br>ख्यातं पुरवरं लोकेष्व् अयोध्यां मनुजेश्वरः </div>
<div class="sloka" id="168_sloka15"> <a href="168.htm#168_sloka15">15 </a> <br>taṃ prajāḥ pratimodantyaḥ sarvāḥ pratyudyayus tadā<br>vipāpmānaṃ mahātmānaṃ divaukasa iveśvaram<br>तं प्रजाः प्रतिमोदन्त्यः सर्वाः प्रत्युद्ययुस् तदा <br>विपाप्मानं महात्मानं दिवुकस इवेश्वरम् </div>
<div class="sloka" id="168_sloka16"> <a href="168.htm#168_sloka16">16 </a> <br>acirāt sa manuṣyendro nagarīṃ puṇyakarmaṇām<br>viveśa sahitas tena vasiṣṭhena mahātmanā<br>अचिरात् स मनुष्येन्द्रो नगरीं पुण्यकर्मणाम् <br>विवेश सहितस् तेन वसिष्ठेन महात्मना </div>
<div class="sloka" id="168_sloka17"> <a href="168.htm#168_sloka17">17 </a> <br>dadṛśus taṃ tato rājann ayodhyāvāsino janāḥ<br>puṣyeṇa sahitaṃ kāle divākaram ivoditam<br>ददृशुस् तं ततो राजन्न् अयोध्यावासिनो जनाः <br>पुष्येण सहितं काले दिवाकरम् इवोदितम् </div>
<div class="sloka" id="168_sloka18"> <a href="168.htm#168_sloka18">18 </a> <br>sa hi tāṃ pūrayām āsa lakṣmyā lakṣmīvatāṃ varaḥ<br>ayodhyāṃ vyoma śītāṃśuḥ śaratkāla ivoditaḥ<br>स हि तां पूरयाम् आस लक्ष्म्या लक्ष्मीवतां वरः <br>अयोध्यां व्योम शीतांशुः शरत्काल इवोदितः </div>
<div class="sloka" id="168_sloka19"> <a href="168.htm#168_sloka19">19 </a> <br>saṃsikta mṛṣṭapanthānaṃ patākocchraya bhūṣitam<br>manaḥ prahlādayām āsā tasya tat puram uttamam<br>संसिक्त मृष्टपन्थानं पताकोच्छ्रय भूषितम् <br>मनः प्रह्लादयाम् आसा तस्य तत् पुरम् उत्तमम् </div>
<div class="sloka" id="168_sloka20"> <a href="168.htm#168_sloka20">20 </a> <br>tuṣṭapuṣṭajanākīrṇā sā purī kurunandana<br>aśobhata tadā tena śakreṇevāmarāvatī<br>तुष्टपुष्टजनाकीर्णा सा पुरी कुरुनन्दन <br>अशोभत तदा तेन शक्रेणेवामरावती </div>
<div class="sloka" id="168_sloka21"> <a href="168.htm#168_sloka21">21 </a> <br>tataḥ praviṣṭe rājendre tasmin rājani tāṃ purīm<br>tasya rājña ājñayā devī vasiṣṭham upacakrame<br>ततः प्रविष्टे राजेन्द्रे तस्मिन् राजनि तां पुरीम् <br>तस्य राज्ञ आज्ञया देवी वसिष्ठम् उपचक्रमे </div>
<div class="sloka" id="168_sloka22"> <a href="168.htm#168_sloka22">22 </a> <br>ṛtāv atha maharṣiḥ sa saṃbabhūva tayā saha<br>devyā divyena vidhinā vasiṣṭhaḥ śreṣṭha bhāg ṛṣiḥ<br>ऋताव् अथ महर्षिः स संबभूव तया सह <br>देव्या दिव्येन विधिना वसिष्ठः श्रेष्ठ भाग् ऋषिः </div>
<div class="sloka" id="168_sloka23"> <a href="168.htm#168_sloka23">23 </a> <br>atha tasyāṃ samutpanne garbhe sa munisattamaḥ<br>rājñābhivāditas tena jagāma punar āśramam<br>अथ तस्यां समुत्पन्ने गर्भे स मुनिसत्तमः <br>राज्ञाभिवादितस् तेन जगाम पुनर् आश्रमम् </div>
<div class="sloka" id="168_sloka24"> <a href="168.htm#168_sloka24">24 </a> <br>dīrghakāladhṛtaṃ garbhaṃ suṣāva na tu taṃ yadā<br>sātha devy aśmanā kukṣiṃ nirbibheda tadā svakam<br>दीर्घकालधृतं गर्भं सुषाव न तु तं यदा <br>साथ देव्य् अश्मना कुक्षिं निर्बिभेद तदा स्वकम् </div></body></html>