<html><body><div class="sloka" id="168_sloka1"> <a href="168.htm#168_sloka1">1 </a> <br>[vas]<br>mā bhaiḥ putri na bhetavyaṃ rakṣasas te kathaṃ cana<br>naitad rakṣobhayaṃ yasmāt paśyasi tvam upasthitam</div>
<div class="sloka" id="168_sloka2"> <a href="168.htm#168_sloka2">2 </a> <br>rājā kalmāṣapādo 'yaṃ vīryavān prathito bhuvi<br>sa eṣo 'smin vanoddeśe nivasaty atibhīṣaṇaḥ</div>
<div class="sloka" id="168_sloka3"> <a href="168.htm#168_sloka3">3 </a> <br>[g]<br>tam āpatantaṃ saṃprekṣya vasiṣṭho bhagavān ṛṣiḥ<br>vārayām āsa tejasvī huṃkareṇaiva bhārata</div>
<div class="sloka" id="168_sloka4"> <a href="168.htm#168_sloka4">4 </a> <br>mantrapūtena ca punaḥ sa tam abhyukṣya vāriṇā<br>mokṣayām āsa vai ghorād rākṣasād rājasattamam</div>
<div class="sloka" id="168_sloka5"> <a href="168.htm#168_sloka5">5 </a> <br>sa hi dvādaśa varṣāṇi vasiṣṭhasyaiva tejasā<br>grasta āsīd gṛheṇeva parvakāle divākaraḥ</div>
<div class="sloka" id="168_sloka6"> <a href="168.htm#168_sloka6">6 </a> <br>rakṣasā vipramukto 'tha sa nṛpas tad vanaṃ mahat<br>tejasā rañjayām āsa saṃdhyābhram iva bhāskaraḥ</div>
<div class="sloka" id="168_sloka7"> <a href="168.htm#168_sloka7">7 </a> <br>pratilabhya tataḥ saṃjñām abhivādya kṛtāñjaliḥ<br>uvāca nṛpatiḥ kāle vasiṣṭham ṛṣisattamam</div>
<div class="sloka" id="168_sloka8"> <a href="168.htm#168_sloka8">8 </a> <br>saudāmo 'haṃ mahābhāga yājyas te dvijasattama<br>asmin kāle yad iṣṭaṃ te brūhi kiṃ karavāṇi te</div>
<div class="sloka" id="168_sloka9"> <a href="168.htm#168_sloka9">9 </a> <br>[vas]<br>vṛttam etad yathākālaṃ gaccha rājyaṃ praśādhi tat<br>brāhmaṇāṃś ca manuṣyendra māvamaṃsthāḥ kadā cana</div>
<div class="sloka" id="168_sloka10"> <a href="168.htm#168_sloka10">10 </a> <br>[rājā]<br>nāvamaṃsyāmy ahaṃ brahman kadā cid brāhmaṇarṣabhān<br>tvan nideśe sthitaḥ śaśvat pujayiṣyāmy ahaṃ dvijān</div>
<div class="sloka" id="168_sloka11"> <a href="168.htm#168_sloka11">11 </a> <br>ikṣvākūṇāṃ tu yenāham anṛṇaḥ syāṃ dvijottama<br>tat tvattaḥ prāptum icchāmi varaṃ vedavidāṃ vara</div>
<div class="sloka" id="168_sloka12"> <a href="168.htm#168_sloka12">12 </a> <br>apatyāyepsitāṃ mahyaṃ mahiṣīṃ gantum arhasi<br>śīlarūpaguṇopetām ikṣvākukulavṛddhaye</div>
<div class="sloka" id="168_sloka13"> <a href="168.htm#168_sloka13">13 </a> <br>[g]<br>dadānīty eva taṃ tatra rājānaṃ pratyuvāca ha<br>vasiṣṭhaḥ parameṣvāsaṃ satyasaṃdho dvijottamaḥ</div>
<div class="sloka" id="168_sloka14"> <a href="168.htm#168_sloka14">14 </a> <br>tataḥ pratiyayau kāle vasiṣṭhaḥ sahito 'nagha<br>khyātaṃ puravaraṃ lokeṣv ayodhyāṃ manujeśvaraḥ</div>
<div class="sloka" id="168_sloka15"> <a href="168.htm#168_sloka15">15 </a> <br>taṃ prajāḥ pratimodantyaḥ sarvāḥ pratyudyayus tadā<br>vipāpmānaṃ mahātmānaṃ divaukasa iveśvaram</div>
<div class="sloka" id="168_sloka16"> <a href="168.htm#168_sloka16">16 </a> <br>acirāt sa manuṣyendro nagarīṃ puṇyakarmaṇām<br>viveśa sahitas tena vasiṣṭhena mahātmanā</div>
<div class="sloka" id="168_sloka17"> <a href="168.htm#168_sloka17">17 </a> <br>dadṛśus taṃ tato rājann ayodhyāvāsino janāḥ<br>puṣyeṇa sahitaṃ kāle divākaram ivoditam</div>
<div class="sloka" id="168_sloka18"> <a href="168.htm#168_sloka18">18 </a> <br>sa hi tāṃ pūrayām āsa lakṣmyā lakṣmīvatāṃ varaḥ<br>ayodhyāṃ vyoma śītāṃśuḥ śaratkāla ivoditaḥ</div>
<div class="sloka" id="168_sloka19"> <a href="168.htm#168_sloka19">19 </a> <br>saṃsikta mṛṣṭapanthānaṃ patākocchraya bhūṣitam<br>manaḥ prahlādayām āsā tasya tat puram uttamam</div>
<div class="sloka" id="168_sloka20"> <a href="168.htm#168_sloka20">20 </a> <br>tuṣṭapuṣṭajanākīrṇā sā purī kurunandana<br>aśobhata tadā tena śakreṇevāmarāvatī</div>
<div class="sloka" id="168_sloka21"> <a href="168.htm#168_sloka21">21 </a> <br>tataḥ praviṣṭe rājendre tasmin rājani tāṃ purīm<br>tasya rājña ājñayā devī vasiṣṭham upacakrame</div>
<div class="sloka" id="168_sloka22"> <a href="168.htm#168_sloka22">22 </a> <br>ṛtāv atha maharṣiḥ sa saṃbabhūva tayā saha<br>devyā divyena vidhinā vasiṣṭhaḥ śreṣṭha bhāg ṛṣiḥ</div>
<div class="sloka" id="168_sloka23"> <a href="168.htm#168_sloka23">23 </a> <br>atha tasyāṃ samutpanne garbhe sa munisattamaḥ<br>rājñābhivāditas tena jagāma punar āśramam</div>
<div class="sloka" id="168_sloka24"> <a href="168.htm#168_sloka24">24 </a> <br>dīrghakāladhṛtaṃ garbhaṃ suṣāva na tu taṃ yadā<br>sātha devy aśmanā kukṣiṃ nirbibheda tadā svakam</div></body></html>