<html><body><div class="sloka" id="84_sloka1"> <a href="84.htm#84_sloka1">1 </a> <br>[y]<br>ahaṃ yayātir nahuṣasya putraḥ; pūroḥ pitā sarvabhūtāvamānāt<br>prabhraṃśitaḥ surasiddharṣilokāt; paricyutaḥ prapatāmy alpapuṇyaḥ</div>
<div class="sloka" id="84_sloka2"> <a href="84.htm#84_sloka2">2 </a> <br>ahaṃ hi pūrvo vayasā bhavadbhyas; tenābhivādaṃ bhavatāṃ na prayuñje<br>yo vidyayā tapasā janmanā vā; vṛddhaḥ sa pūjyo bhavati dvijānām</div>
<div class="sloka" id="84_sloka3"> <a href="84.htm#84_sloka3">3 </a> <br>[āsṭaka]<br>avādīś ced vayasā yaḥ sa vṛddha; iti rājan nābhyavadaḥ kathaṃ cit<br>yo vai vidvān vayasā san sma vṛddhaḥ; sa eva pūjyo bhavati dvijānām</div>
<div class="sloka" id="84_sloka4"> <a href="84.htm#84_sloka4">4 </a> <br>[y]<br>pratikūlaṃ karmaṇāṃ pāpam āhus; tad vartate 'pravaṇe pāpalokyam<br>santo 'satāṃ nānuvartanti caitad; yathā ātmaiṣām anukūla vādī</div>
<div class="sloka" id="84_sloka5"> <a href="84.htm#84_sloka5">5 </a> <br>abhūd dhanaṃ me vipulaṃ mahad vai; viceṣṭamāno nādhigantā tad asmi<br>evaṃ pradhāryātma hite niviṣṭo; yo vartate sa vijānāti jīvan</div>
<div class="sloka" id="84_sloka6"> <a href="84.htm#84_sloka6">6 </a> <br>nānābhāvā bahavo jīvaloke; daivādhīnā naṣṭaceṣṭādhikārāḥ<br>tat tat prāpya na vihanyeta dhīro; diṣṭaṃ balīya iti matvātma buddhyā</div>
<div class="sloka" id="84_sloka7"> <a href="84.htm#84_sloka7">7 </a> <br>sukhaṃ hi jantur yadi vāpi duḥkhaṃ; daivādhīnaṃ vindati nātma śaktyā<br>tasmād diṣṭaṃ balavan manyamāno; na saṃjvaren nāpi hṛṣyet kadā cit</div>
<div class="sloka" id="84_sloka8"> <a href="84.htm#84_sloka8">8 </a> <br>duḥkhe na tapyen na sukhena hṛṣyet; samena varteta sadaiva dhīraḥ<br>diṣṭaṃ balīya iti manyamāno; na saṃjvaren nāpi hṛṣyet kadā cit</div>
<div class="sloka" id="84_sloka9"> <a href="84.htm#84_sloka9">9 </a> <br>bhaye na muhyāmy aṣṭakāhaṃ kadā cit; saṃtāpo me mānaso nāsti kaś cit<br>dhātā yathā māṃ vidadhāti loke; dhruvaṃ tathāhaṃ bhaviteti matvā</div>
<div class="sloka" id="84_sloka10"> <a href="84.htm#84_sloka10">10 </a> <br>saṃsvedajā aṇḍajā udbhidāś ca; sarīsṛpāḥ kṛmayo 'thāpsu matsyāḥ<br>tathāśmānas tṛṇakāṣṭhaṃ ca sarvaṃ; diṣṭa kṣaye svāṃ prakṛtiṃ bhajante</div>
<div class="sloka" id="84_sloka11"> <a href="84.htm#84_sloka11">11 </a> <br>anityatāṃ sukhaduḥkhasya buddhvā; kasmāt saṃtāpam aṣṭakāhaṃ bhajeyam<br>kiṃ kuryāṃ vai kiṃ ca kṛtvā na tapye; tasmāt saṃtāpaṃ varjayāmy apramattaḥ</div>
<div class="sloka" id="84_sloka12"> <a href="84.htm#84_sloka12">12 </a> <br>[āsṭaka]<br>ye ye lokāḥ pārthivendra pradhānās; tvayā bhuktā yaṃ ca kālaṃ yathā ca<br>tan me rājan brūhi sarvaṃ yathāvat; kṣetrajñavad bhāṣase tvaṃ hi dharmān</div>
<div class="sloka" id="84_sloka13"> <a href="84.htm#84_sloka13">13 </a> <br>[y]<br>rājāham āsam iha sārvabhaumas; tato lokān mahato ajayaṃ vai<br>tatrāvasaṃ varṣasahasramātraṃ; tato lokaṃ param asmy abhyupetaḥ</div>
<div class="sloka" id="84_sloka14"> <a href="84.htm#84_sloka14">14 </a> <br>tataḥ purīṃ puruhūtasya ramyāṃ; sahasradvārāṃ śatayojanāyatām<br>adhyāvasaṃ varṣasahasramātraṃ; tato lokaṃ param asmy abhyupetaḥ</div>
<div class="sloka" id="84_sloka15"> <a href="84.htm#84_sloka15">15 </a> <br>tato divyam ajaraṃ prāpya lokaṃ; prajāpater lokapater durāpam<br>tatrāvasaṃ varṣasahasramātraṃ; tato lokaṃ param asmy abhyupetaḥ</div>
<div class="sloka" id="84_sloka16"> <a href="84.htm#84_sloka16">16 </a> <br>devasya devasya niveśane ca; vijitya lokān avasaṃ yatheṣṭam<br>saṃpūjyamānas tridaśaiḥ samastais; tulyaprabhāva dyutir īśvarāṇām</div>
<div class="sloka" id="84_sloka17"> <a href="84.htm#84_sloka17">17 </a> <br>tathāvasaṃ nandane kāmarūpī; saṃvatsarāṇām ayutaṃ śatānām<br>sahāpsarobhir viharan puṇyagandhān; paśyann nagān puṣpitāṃś cārurūpān</div>
<div class="sloka" id="84_sloka18"> <a href="84.htm#84_sloka18">18 </a> <br>tatrasthaṃ māṃ deva sukheṣu saktaṃ; kāle 'tīte mahati tato 'timātram<br>dūto devānām abravīd ugrarūpo; dhvaṃsety uccais triḥ plutena svareṇa</div>
<div class="sloka" id="84_sloka19"> <a href="84.htm#84_sloka19">19 </a> <br>etāvan me viditaṃ rājasiṃha; tato bhraṣṭo 'haṃ nandanāt kṣīṇapuṇyaḥ<br>vāco 'śrauṣaṃ cāntarikṣe surāṇām; anukrośāc chocatāṃ mānavendra</div>
<div class="sloka" id="84_sloka20"> <a href="84.htm#84_sloka20">20 </a> <br>aho kaṣṭaṃ kṣīṇapuṇyo yayātiḥ; pataty asau puṇyakṛt puṇyakīrtiḥ<br>tān abruvaṃ patamānas tato 'haṃ; satāṃ madhye nipateyaṃ kathaṃ nu</div></body></html>