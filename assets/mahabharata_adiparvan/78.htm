<html><body><div class="sloka" id="78_sloka1"> <a href="78.htm#78_sloka1">1 </a> <br>[v]<br>śrutvā kumāraṃ jātaṃ tu deva yānī śucismitā<br>cintayām āsa duḥkhārtā śarmiṣṭhāṃ prati bhārata</div>
<div class="sloka" id="78_sloka2"> <a href="78.htm#78_sloka2">2 </a> <br>abhigamya ca śarmiṣṭhāṃ deva yāny abravīd idam<br>kim idaṃ vṛjinaṃ subhru kṛtaṃ te kāmalubdhayā</div>
<div class="sloka" id="78_sloka3"> <a href="78.htm#78_sloka3">3 </a> <br>[ṣar]<br>ṛṣir abhyāgataḥ kaś cid dharmātmā vedapāragaḥ<br>sa mayā varadaḥ kāmaṃ yācito dharmasaṃhitam</div>
<div class="sloka" id="78_sloka4"> <a href="78.htm#78_sloka4">4 </a> <br>nāham anyāyataḥ kāmam ācarāmi śucismite<br>tasmād ṛṣer mamāpatyam iti satyaṃ bravīmi te</div>
<div class="sloka" id="78_sloka5"> <a href="78.htm#78_sloka5">5 </a> <br>[dev]<br>śobhanaṃ bhīru satyaṃ ced atha sa jñāyate dvijaḥ<br>gotra nāmābhijanato vettum icchāmi te dvijam</div>
<div class="sloka" id="78_sloka6"> <a href="78.htm#78_sloka6">6 </a> <br>[ṣar]<br>ojasā tejasā caiva dīpyamānaṃ raviṃ yathā<br>taṃ dṛṣṭvā mama saṃpraṣṭuṃ śaktir nāsīc chuci smite</div>
<div class="sloka" id="78_sloka7"> <a href="78.htm#78_sloka7">7 </a> <br>[dev]<br>yady etad evaṃ śarmiṣṭhe na manur vidyate mama<br>apatyaṃ yadi te labdhaṃ jyeṣṭhāc chreṣṭhāc ca vai dvijāt</div>
<div class="sloka" id="78_sloka8"> <a href="78.htm#78_sloka8">8 </a> <br>[v]<br>anyonyam evam uktvā ca saṃprahasya ca te mithaḥ<br>jagāma bhārgavī veśma tathyam ity eva jajñuṣī</div>
<div class="sloka" id="78_sloka9"> <a href="78.htm#78_sloka9">9 </a> <br>yayātir deva yānyāṃ tu putrāv ajanayan nṛpaḥ<br>yaduṃ ca turvasuṃ caiva śakra viṣṇū ivāparau</div>
<div class="sloka" id="78_sloka10"> <a href="78.htm#78_sloka10">10 </a> <br>tasmād eva tu rājarṣeḥ śarmiṣṭhā vārṣaparvaṇī<br>druhyuṃ cānuṃ ca pūruṃ ca trīn kumārān ajījanat</div>
<div class="sloka" id="78_sloka11"> <a href="78.htm#78_sloka11">11 </a> <br>tataḥ kāle tu kasmiṃś cid deva yānī śucismitā<br>yayāti sahitā rājan nirjagāma mahāvanam</div>
<div class="sloka" id="78_sloka12"> <a href="78.htm#78_sloka12">12 </a> <br>dadarśa ca tadā tatra kumārān devarūpiṇaḥ<br>krīḍamānān suviśrabdhān vismitā cedam abravīt</div>
<div class="sloka" id="78_sloka13"> <a href="78.htm#78_sloka13">13 </a> <br>kasyaite dārakā rājan devaputropamāḥ śubhāḥ<br>varcasā rūpataś caiva sadṛśā me matās tava</div>
<div class="sloka" id="78_sloka14"> <a href="78.htm#78_sloka14">14 </a> <br>evaṃ pṛṣṭvā tu rājānaṃ kumārān paryapṛcchata<br>kiṃnāmadheya gotro vaḥ putrakā brāhmaṇaḥ pitā<br>vibrūta me yathātathyaṃ śrotum icchāmi taṃ hy aham</div>
<div class="sloka" id="78_sloka15"> <a href="78.htm#78_sloka15">15 </a> <br>te 'darśayan pradeśinyā tam eva nṛpasattamam<br>śarmiṣṭhāṃ mātaraṃ caiva tasyācakhyuś ca dārakāḥ</div>
<div class="sloka" id="78_sloka16"> <a href="78.htm#78_sloka16">16 </a> <br>ity uktvā sahitās te tu rājānam upacakramuḥ<br>nābhyanandata tān rājā deva yānyās tadāntike<br>rudantas te 'tha śarmiṣṭhām abhyayur bālakās tataḥ</div>
<div class="sloka" id="78_sloka17"> <a href="78.htm#78_sloka17">17 </a> <br>dṛṣṭvā tu teṣāṃ bālānāṃ praṇayaṃ pārthivaṃ prati<br>buddhvā ca tattvato devī śarmiṣṭhām idam abravīt</div>
<div class="sloka" id="78_sloka18"> <a href="78.htm#78_sloka18">18 </a> <br>madadhīnā satī kasmād akārṣīr vipriyaṃ mama<br>tam evāsuradharmaṃ tvam āsthitā na bibheṣi kim</div>
<div class="sloka" id="78_sloka19"> <a href="78.htm#78_sloka19">19 </a> <br>[ṣa]<br>yad uktam ṛṣir ity eva tat satyaṃ cāruhāsini<br>nyāyato dharmataś caiva carantī na bibhemi te</div>
<div class="sloka" id="78_sloka20"> <a href="78.htm#78_sloka20">20 </a> <br>yadā tvayā vṛto rājā vṛta eva tadā mayā<br>sakhī bhartā hi dharmeṇa bhartā bhavati śobhane</div>
<div class="sloka" id="78_sloka21"> <a href="78.htm#78_sloka21">21 </a> <br>pūjyāsi mama mānyā ca jyeṣṭhā śreṣṭhā ca brāhmaṇī<br>tvatto 'pi me pūjyatamo rājarṣiḥ kiṃ na vettha tat</div>
<div class="sloka" id="78_sloka22"> <a href="78.htm#78_sloka22">22 </a> <br>[v]<br>śrutvā tasyās tato vākyaṃ deva yāny abravīd idam<br>rājan nādyeha vatsyāmi vipriyaṃ me kṛtaṃ tvayā</div>
<div class="sloka" id="78_sloka23"> <a href="78.htm#78_sloka23">23 </a> <br>sahasotpatitāṃ śyāmāṃ dṛṣṭvā tāṃ sāśrulocanām<br>tvaritaṃ sakāśaṃ kāvyasya prasthitāṃ vyathitas tadā</div>
<div class="sloka" id="78_sloka24"> <a href="78.htm#78_sloka24">24 </a> <br>anuvavrāja saṃbhrāntaḥ pṛṣṭhataḥ sāntvayan nṛpaḥ<br>nyavartata na caiva sma krodhasaṃraktalocanā</div>
<div class="sloka" id="78_sloka25"> <a href="78.htm#78_sloka25">25 </a> <br>avibruvantī kiṃ cit tu rājānaṃ cārulocanā<br>acirād iva saṃprāptā kāvyasyośanaso 'ntikam</div>
<div class="sloka" id="78_sloka26"> <a href="78.htm#78_sloka26">26 </a> <br>sā tu dṛṣṭvaiva pitaram abhivādyāgrataḥ sthitā<br>anantaraṃ yayātis tu pūjayām āsa bhārgavam</div>
<div class="sloka" id="78_sloka27"> <a href="78.htm#78_sloka27">27 </a> <br>[dev]<br>adharmeṇa jito dharmaḥ pravṛttam adharottaram<br>śarmiṣṭhayātivṛttāsmi duhitrā vṛṣaparvaṇaḥ</div>
<div class="sloka" id="78_sloka28"> <a href="78.htm#78_sloka28">28 </a> <br>trayo 'syāṃ janitāḥ putrā rājñānena yayātinā<br>durbhagāyā mama dvau tu putrau tāta bravīmi te</div>
<div class="sloka" id="78_sloka29"> <a href="78.htm#78_sloka29">29 </a> <br>dharmajña iti vikhyāta eṣa rājā bhṛgūdvaha<br>atikrāntaś ca maryādāṃ kāvyaitat kathayāmi te</div>
<div class="sloka" id="78_sloka30"> <a href="78.htm#78_sloka30">30 </a> <br>[ṣu]<br>dharmajñaḥ san mahārāja yo 'dharmam akṛthāḥ priyam<br>tasmāj jarā tvām acirād dharṣayiṣyati durjayā</div>
<div class="sloka" id="78_sloka31"> <a href="78.htm#78_sloka31">31 </a> <br>[y]<br>ṛtuṃ vai yācamānāyā bhagavan nānyacetasā<br>duhitur dānavendrasya dharmyam etat kṛtaṃ mayā</div>
<div class="sloka" id="78_sloka32"> <a href="78.htm#78_sloka32">32 </a> <br>ṛtuṃ vai yācamānāyā na dadāti pumān vṛtaḥ<br>bhrūṇahety ucyate brahman sa iha brahmavādibhiḥ</div>
<div class="sloka" id="78_sloka33"> <a href="78.htm#78_sloka33">33 </a> <br>abhikāmāṃ striyaṃ yas tu gamyāṃ rahasi yācitaḥ<br>nopaiti sa ca dharmeṣu bhrūṇahety ucyate budhaiḥ</div>
<div class="sloka" id="78_sloka34"> <a href="78.htm#78_sloka34">34 </a> <br>ity etāni samīkṣyāhaṃ kāraṇāni bhṛgūdvaha<br>adharmabhayasaṃvignaḥ śarmiṣṭhām upajagmivān</div>
<div class="sloka" id="78_sloka35"> <a href="78.htm#78_sloka35">35 </a> <br>[ṣu]<br>nanv ahaṃ pratyaveṣkyas te madadhīno 'si pārthiva<br>mithyācārasya dharmeṣu cauryaṃ bhavati nāhuṣa</div>
<div class="sloka" id="78_sloka36"> <a href="78.htm#78_sloka36">36 </a> <br>[v]<br>kruddhenośanasā śapto yayātir nāhuṣas tadā<br>pūrvaṃ vayaḥ parityajya jarāṃ sadyo 'nvapadyata</div>
<div class="sloka" id="78_sloka37"> <a href="78.htm#78_sloka37">37 </a> <br>[y]<br>atṛpto yauvanasyāhaṃ deva yānyāṃ bhṛgūdvaha<br>prasādaṃ kuru me brahmañ jareyaṃ mā viśeta mām</div>
<div class="sloka" id="78_sloka38"> <a href="78.htm#78_sloka38">38 </a> <br>[ṣu]<br>nāhaṃ mṛṣā bravīmy etaj jarāṃ prāpto 'si bhūmipa<br>jarāṃ tv etāṃ tvam anyasmai saṃkrāmaya yadīcchasi</div>
<div class="sloka" id="78_sloka39"> <a href="78.htm#78_sloka39">39 </a> <br>[y]<br>rājyabhāk sa bhaved brahman puṇyabhāk kīrtibhāk tathā<br>yo me dadyād vayaḥ putras tad bhavān anumanyatām</div>
<div class="sloka" id="78_sloka40"> <a href="78.htm#78_sloka40">40 </a> <br>[ṣu]<br>saṃkrāmayiṣyasi jarāṃ yatheṣṭaṃ nahuṣātmaja<br>mām anudhyāya bhāvena na ca pāpam avāpsyasi</div></body></html>