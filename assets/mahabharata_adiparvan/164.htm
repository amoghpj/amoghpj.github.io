<html><body><div class="sloka" id="164_sloka1"> <a href="164.htm#164_sloka1">1 </a> <br>[vai]<br>sa gandharvavacaḥ śrutvā tat tadā bharatarṣabha<br>arjunaḥ parayā prītyā pūrṇacandra ivābabhau</div>
<div class="sloka" id="164_sloka2"> <a href="164.htm#164_sloka2">2 </a> <br>uvāca ca maheṣvāso gandharvaṃ kurusattamaḥ<br>jātakautūhalo 'tīva vasiṣṭhasya tapobalāt</div>
<div class="sloka" id="164_sloka3"> <a href="164.htm#164_sloka3">3 </a> <br>vasiṣṭha iti yasyaitad ṛṣer nāma tvayeritam<br>etad icchāmy ahaṃ śrotuṃ yathāvat tad vadasva me</div>
<div class="sloka" id="164_sloka4"> <a href="164.htm#164_sloka4">4 </a> <br>ya eṣa gandharvapate pūrveṣāṃ naḥ purohitaḥ<br>āsīd etan mamācakṣva ka eṣa bhagavān ṛṣiḥ</div>
<div class="sloka" id="164_sloka5"> <a href="164.htm#164_sloka5">5 </a> <br>[g]<br>tapasā nirjitau śaśvad ajeyāv amarair api<br>kāmakrodhāv ubhau yasya caraṇau saṃvavāhatuḥ</div>
<div class="sloka" id="164_sloka6"> <a href="164.htm#164_sloka6">6 </a> <br>yas tu nocchedanaṃ cakre kuśikānām udāradhīḥ<br>viśvāmitrāparādhena dhārayan manyum uttamam</div>
<div class="sloka" id="164_sloka7"> <a href="164.htm#164_sloka7">7 </a> <br>putravyasanasaṃtaptaḥ śaktimān api yaḥ prabhuḥ<br>viśvāmitra vināśāya na mene karma dāruṇam</div>
<div class="sloka" id="164_sloka8"> <a href="164.htm#164_sloka8">8 </a> <br>mṛtāṃś ca punar āhartuṃ yaḥ saputrān yamakṣayāt<br>kṛtāntaṃ nāticakrāma velām iva mahodadhiḥ</div>
<div class="sloka" id="164_sloka9"> <a href="164.htm#164_sloka9">9 </a> <br>yaṃ prāpya vijitātmānaṃ mahātmānaṃ narādhipāḥ<br>ikṣvākavo mahīpālā lebhire pṛthivīm imām</div>
<div class="sloka" id="164_sloka10"> <a href="164.htm#164_sloka10">10 </a> <br>purohita varaṃ prāpya vasiṣṭham ṛṣisattamam<br>ījire kratubhiś cāpi nṛpās te kurunandana</div>
<div class="sloka" id="164_sloka11"> <a href="164.htm#164_sloka11">11 </a> <br>sa hi tāny ājayām āsa sarvān nṛpatisattamān<br>brahmarṣiḥ pāṇḍava śreṣṭha bṛhaspatir ivāmarān</div>
<div class="sloka" id="164_sloka12"> <a href="164.htm#164_sloka12">12 </a> <br>tasmād dharmapradhānātmā veda dharmavid īpsitaḥ<br>brāhmaṇo guṇavān kaś cit purodhāḥ pravimṛśyatām</div>
<div class="sloka" id="164_sloka13"> <a href="164.htm#164_sloka13">13 </a> <br>kṣatriyeṇa hi jātena pṛthivīṃ jetum icchatā<br>pūrvaṃ purohitaḥ kāryaḥ pārtha rājyābhivṛddhaye</div></body></html>