<html><body><div class="sloka" id="158_sloka1"> <a href="158.htm#158_sloka1">1 </a> <br>[vai]<br>te pratasthuḥ puraskṛtya mātaraṃ puruṣarṣabhāḥ<br>samair udaṅmukhair mārgair yathoddiṣṭaṃ paraṃtapāḥ</div>
<div class="sloka" id="158_sloka2"> <a href="158.htm#158_sloka2">2 </a> <br>te gacchantas tv ahorātraṃ tīrthaṃ somaśravāyaṇam<br>āseduḥ puruṣavyāghrā gaṅgāyāṃ pāṇḍunandanāḥ</div>
<div class="sloka" id="158_sloka3"> <a href="158.htm#158_sloka3">3 </a> <br>ulmukaṃ tu samudyamya teṣām agre dhanaṃjayaḥ<br>prakāśārthaṃ yayau tatra rakṣārthaṃ ca mahāyaśāḥ</div>
<div class="sloka" id="158_sloka4"> <a href="158.htm#158_sloka4">4 </a> <br>tatra gaṅgā jale ramye vivikte krīḍayan striyaḥ<br>īrṣyur gandharvarājaḥ sma jalakrīḍām upāgataḥ</div>
<div class="sloka" id="158_sloka5"> <a href="158.htm#158_sloka5">5 </a> <br>śabdaṃ teṣāṃ sa śuśrāva nadīṃ samupasarpatām<br>tena śabdena cāviṣṭaś cukrodha balavad balī</div>
<div class="sloka" id="158_sloka6"> <a href="158.htm#158_sloka6">6 </a> <br>sa dṛṣṭvā pāṇḍavāṃs tatra saha mātrā paraṃtapān<br>visphārayan dhanur ghoram idaṃ vacanam avravīt</div>
<div class="sloka" id="158_sloka7"> <a href="158.htm#158_sloka7">7 </a> <br>saṃdhyā saṃrajyate ghorā pūrvarātrāgameṣu yā<br>aśītibhis truṭair hīnaṃ taṃ muhūrtaṃ pracakṣate</div>
<div class="sloka" id="158_sloka8"> <a href="158.htm#158_sloka8">8 </a> <br>vihitaṃ kāmacārāṇāṃ yakṣagandharvarakṣasām<br>śeṣam anyan manuṣyāṇāṃ kāmacāram iha smṛtam</div>
<div class="sloka" id="158_sloka9"> <a href="158.htm#158_sloka9">9 </a> <br>lobhāt pracāraṃ caratas tāsu velāsu vai narān<br>upakrāntā nigṛhṇīmo rākṣasaiḥ saha bāliśān</div>
<div class="sloka" id="158_sloka10"> <a href="158.htm#158_sloka10">10 </a> <br>tato rātrau prāpnuvato jalaṃ brahmavido janāḥ<br>garhayanti narān sarvān balasthān nṛpatīn api</div>
<div class="sloka" id="158_sloka11"> <a href="158.htm#158_sloka11">11 </a> <br>ārāt tiṣṭhata mā mahyaṃ samīpam upasarpata<br>kasmān māṃ nābhijānīta prāptaṃ bhāgīrathī jalam</div>
<div class="sloka" id="158_sloka12"> <a href="158.htm#158_sloka12">12 </a> <br>aṅgāraparṇaṃ gandharvaṃ vittamāṃ svabalāśrayam<br>ahaṃ hi mānī cerṣyuś ca kuberasya priyaḥ sakhā</div>
<div class="sloka" id="158_sloka13"> <a href="158.htm#158_sloka13">13 </a> <br>aṅgāraparṇam iti ca khyataṃ vanam idaṃ mama<br>anu gaṅgāṃ ca vākāṃ ca citraṃ yatra vasāmy aham</div>
<div class="sloka" id="158_sloka14"> <a href="158.htm#158_sloka14">14 </a> <br>na kuṇapāḥ śṛṅgiṇo vā na devā na ca mānuṣāḥ<br>idaṃ samupasarpanti tat kiṃ samupasarpatha</div>
<div class="sloka" id="158_sloka15"> <a href="158.htm#158_sloka15">15 </a> <br>[ārj]<br>samudre himavatpārśve nadyām asyāṃ ca durmate<br>rātrāv ahani saṃdhyau ca kasya kḷptaḥ parigrahaḥ</div>
<div class="sloka" id="158_sloka16"> <a href="158.htm#158_sloka16">16 </a> <br>vayaṃ ca śaktisaṃpannā akāle tvām adhṛṣṇumaḥ<br>aśaktā hi kṣaṇe krūre yuṣmān arcanti mānavāḥ</div>
<div class="sloka" id="158_sloka17"> <a href="158.htm#158_sloka17">17 </a> <br>purā himavataś caiṣā hemaśṛṅgād viniḥsṛtā<br>gaṅgā gatvā samudrāmbhaḥ saptadhā pratipadyate</div>
<div class="sloka" id="158_sloka18"> <a href="158.htm#158_sloka18">18 </a> <br>iyaṃ bhūtvā caikavaprā śucir ākāśagā punaḥ<br>deveṣu gaṅgā gandharva prāpnoty alaka nandatām</div>
<div class="sloka" id="158_sloka19"> <a href="158.htm#158_sloka19">19 </a> <br>tathā pitṝn vaitaraṇī dustarā pāpakarmabhiḥ<br>gaṅgā bhavati gandharva yathā dvaipāyano 'bravīt</div>
<div class="sloka" id="158_sloka20"> <a href="158.htm#158_sloka20">20 </a> <br>asaṃbādhā deva nadī svargasaṃpādanī śubhā<br>katham icchasi tāṃ roddhuṃ naiṣa dharmaḥ sanātanaḥ</div>
<div class="sloka" id="158_sloka21"> <a href="158.htm#158_sloka21">21 </a> <br>anivāryam asaṃbādhaṃ tava vācā kathaṃ vayam<br>na spṛśema yathākāmaṃ puṇyaṃ bhāgīrathī jalam</div>
<div class="sloka" id="158_sloka22"> <a href="158.htm#158_sloka22">22 </a> <br>[vai]<br>aṅgāraparṇas tac chrutvā kruddha ānamya kārmukam<br>mumoca sāyakān dīptān ahīn āśīviṣān iva</div>
<div class="sloka" id="158_sloka23"> <a href="158.htm#158_sloka23">23 </a> <br>ulmukaṃ bhrāmayaṃs tūrṇaṃ pāṇḍavaś carma cottamam<br>vyapovāha śarāṃs tasya sarvān eva dhanaṃjayaḥ</div>
<div class="sloka" id="158_sloka24"> <a href="158.htm#158_sloka24">24 </a> <br>[ārj]<br>bibhīṣikaiṣā gandharva nāstrajñeṣu prayujyate<br>astrajñeṣu prayuktaiṣā phenavat pravilīyate</div>
<div class="sloka" id="158_sloka25"> <a href="158.htm#158_sloka25">25 </a> <br>mānuṣān ati gandharvān sarvān gandharva lakṣaye<br>tasmād astreṇa divyena yotsye 'haṃ na tu māyayā</div>
<div class="sloka" id="158_sloka26"> <a href="158.htm#158_sloka26">26 </a> <br>purāstram idam āgneyaṃ prādāt kila bṛhaspatiḥ<br>bharadvājasya gandharva guruputraḥ śatakratoḥ</div>
<div class="sloka" id="158_sloka27"> <a href="158.htm#158_sloka27">27 </a> <br>bharadvājād agniveśyo agniveśyād gurur mama<br>sa tv idaṃ mahyam adadād droṇo brāhmaṇasattamaḥ</div>
<div class="sloka" id="158_sloka28"> <a href="158.htm#158_sloka28">28 </a> <br>[vai]<br>ity uktvā pāṇḍavaḥ kruddho gandharvāya mumoca ha<br>pradīptam astram āgneyaṃ dadāhāsya rathaṃ tu tat</div>
<div class="sloka" id="158_sloka29"> <a href="158.htm#158_sloka29">29 </a> <br>virathaṃ viplutaṃ taṃ tu sa gandharvaṃ mahābalam<br>astratejaḥ pramūḍhaṃ ca prapatantam avāṅmukham</div>
<div class="sloka" id="158_sloka30"> <a href="158.htm#158_sloka30">30 </a> <br>śiroruheṣu jagrāha mālyavatsu dhanaṃjayaḥ<br>bhrātṝn prati cakarṣātha so 'strapātād acetasam</div>
<div class="sloka" id="158_sloka31"> <a href="158.htm#158_sloka31">31 </a> <br>yudhiṣṭhiraṃ tasya bhāryā prapede śaraṇārthinī<br>nāmnā kumbhīnasī nāma patitrāṇam abhīpsatī</div>
<div class="sloka" id="158_sloka32"> <a href="158.htm#158_sloka32">32 </a> <br>[gandharvī]<br>trāhi tvaṃ māṃ mahārāja patiṃ cemaṃ vimuñca me<br>gandharvīṃ śaraṇaṃ prāptāṃ nāmnā kumbīnasīṃ prabho</div>
<div class="sloka" id="158_sloka33"> <a href="158.htm#158_sloka33">33 </a> <br>[y]<br>yuddhe jitaṃ yaśo hīnaṃ strī nātham aparākramam<br>ko nu hanyād ripuṃ tvādṛṅ muñcemaṃ ripusūdana</div>
<div class="sloka" id="158_sloka34"> <a href="158.htm#158_sloka34">34 </a> <br>[ārj]<br>aṅgemaṃ pratipadyasva gaccha gandharva mā śucaḥ<br>pradiśaty abhayaṃ te 'dya kururājo yudhiṣṭhiraḥ</div>
<div class="sloka" id="158_sloka35"> <a href="158.htm#158_sloka35">35 </a> <br>[g]<br>jito 'haṃ pūrvakaṃ nāma muñcāmy aṅgāraparṇatām<br>na ca ślāghe balenādya na nāmnā janasaṃsadi</div>
<div class="sloka" id="158_sloka36"> <a href="158.htm#158_sloka36">36 </a> <br>sādhv imaṃ labdhavāṁl lābhaṃ yo 'haṃ divyāstradhāriṇam<br>gāndharvyā māyayā yoddhum icchāmi vayasā varam</div>
<div class="sloka" id="158_sloka37"> <a href="158.htm#158_sloka37">37 </a> <br>astrāgninā vicitro 'yaṃ dagdho me ratha uttamaḥ<br>so 'haṃ citraratho bhūtvā nāmnā dagdharatho 'bhavam</div>
<div class="sloka" id="158_sloka38"> <a href="158.htm#158_sloka38">38 </a> <br>saṃbhṛtā caiva vidyeyaṃ tapaseha purā mayā<br>nivedayiṣye tām adya prāṇadāyā mahātmane</div>
<div class="sloka" id="158_sloka39"> <a href="158.htm#158_sloka39">39 </a> <br>saṃstambhitaṃ hi tarasā jitaṃ śaraṇam āgatam<br>yo 'riṃ saṃyojayet prāṇaiḥ kalyāṇaṃ kiṃ na so 'rhati</div>
<div class="sloka" id="158_sloka40"> <a href="158.htm#158_sloka40">40 </a> <br>cakṣuṣī nāma vidyeyaṃ yāṃ somāya dadau manuḥ<br>dadau sa viśvāvasave mahyaṃ viśvāvasur dadau</div>
<div class="sloka" id="158_sloka41"> <a href="158.htm#158_sloka41">41 </a> <br>seyaṃ kāpuruṣaṃ prāptā guru dattā praṇaśyati<br>āgamo 'syā mayā proktā vīryaṃ pratinibodha me</div>
<div class="sloka" id="158_sloka42"> <a href="158.htm#158_sloka42">42 </a> <br>yac cakṣuṣā draṣṭum icchet triṣu lokeṣu kiṃ cana<br>tat paśyed yādṛśaṃ cecchet tādṛṣaṃ draṣṭum arhati</div>
<div class="sloka" id="158_sloka43"> <a href="158.htm#158_sloka43">43 </a> <br>samānapadye ṣan māsān sthito vidyāṃ labhed imām<br>anuneṣyāmy ahaṃ vidyāṃ svayaṃ tubhyaṃ vrate kṛte</div>
<div class="sloka" id="158_sloka44"> <a href="158.htm#158_sloka44">44 </a> <br>vidyayā hy anayā rājan vayaṃ nṛbhyo viśeṣitāḥ<br>aviśiṣṭāś ca devānām anubhāva pravartitāḥ</div>
<div class="sloka" id="158_sloka45"> <a href="158.htm#158_sloka45">45 </a> <br>gandharvajānām aśvānām ahaṃ puruṣasattama<br>bhrātṛbhyas tava pañcabhyaḥ pṛthag dātā śataṃ śatam</div>
<div class="sloka" id="158_sloka46"> <a href="158.htm#158_sloka46">46 </a> <br>devagandharvavāhās te divyagandhā mano gamāḥ<br>kṣīṇāḥ kṣīṇā bhavanty ete na hīyante ca raṃhasaḥ</div>
<div class="sloka" id="158_sloka47"> <a href="158.htm#158_sloka47">47 </a> <br>purā kṛtaṃ mahendrasya vajraṃ vṛtra nibarhaṇe<br>daśadhā śatadhā caiva tac chīrṇaṃ vṛtramūrdhani</div>
<div class="sloka" id="158_sloka48"> <a href="158.htm#158_sloka48">48 </a> <br>tato bhāgī kṛto devair vajrabhāga upāsyate<br>loke yat sādhanaṃ kiṃ cit sā vai vajratanuḥ smṛtā</div>
<div class="sloka" id="158_sloka49"> <a href="158.htm#158_sloka49">49 </a> <br>vajrapāṇir brāhmaṇaḥ syāt kṣatraṃ vajrarathaṃ smṛtam<br>vaiśyā vai dānavajrāś ca karma varjā yavīyasaḥ</div>
<div class="sloka" id="158_sloka50"> <a href="158.htm#158_sloka50">50 </a> <br>vajraṃ kṣatrasya vājino avadhyā vājinaḥ smṛtāḥ<br>rathāṅgaṃ vaḍavā sūte sūtāś cāśveṣu ye matāḥ</div>
<div class="sloka" id="158_sloka51"> <a href="158.htm#158_sloka51">51 </a> <br>kāmavarṇāḥ kāmajavāḥ kāmataḥ samupasthitāḥ<br>ime gandharvajāḥ kāmaṃ pūrayiṣyanti te hayāḥ</div>
<div class="sloka" id="158_sloka52"> <a href="158.htm#158_sloka52">52 </a> <br>[ārj]<br>yadi prītena vā dattaṃ saṃśaye jīvitasya vā<br>vidyā vittaṃ śrutaṃ vāpi na tad gandharva kāmaye</div>
<div class="sloka" id="158_sloka53"> <a href="158.htm#158_sloka53">53 </a> <br>[g]<br>saṃyogo vai prītikaraḥ saṃsatsu pratidṛśyate<br>jīvitasya pradānena prīto vidyāṃ dadāmi te</div>
<div class="sloka" id="158_sloka54"> <a href="158.htm#158_sloka54">54 </a> <br>tvatto hy ahaṃ grahīṣyāmi astram āgneyam uttamam<br>tathaiva sakhyaṃ bībhatso cirāya bharatarṣabha</div></body></html>