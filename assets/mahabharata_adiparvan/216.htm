<html><body><div class="sloka" id="216_sloka1"> <a href="216.htm#216_sloka1">1 </a> <br>[vai]<br>evam uktas tu bhagavān dhūmaketur hutāśanaḥ<br>cintayām āsa varuṇaṃ lokapālaṃ didṛkṣayā<br>ādityam udake devaṃ nivasantaṃ jaleśvaram</div>
<div class="sloka" id="216_sloka2"> <a href="216.htm#216_sloka2">2 </a> <br>sa ca tac cintitaṃ jñātvā darśayām āsa pāvakam<br>tam abravīd dhūmaketuḥ pratipūjya jaleśvaram<br>caturthaṃ lokapālānāṃ rakṣitāraṃ maheśvaram</div>
<div class="sloka" id="216_sloka3"> <a href="216.htm#216_sloka3">3 </a> <br>somena rājñā yad dattaṃ dhanuś caiveṣudhī ca te<br>tat prayacchobhayaṃ śīghraṃ rathaṃ ca kapilakṣaṇam</div>
<div class="sloka" id="216_sloka4"> <a href="216.htm#216_sloka4">4 </a> <br>kāryaṃ hi sumahat pārtho gāṇḍīvena kariṣyati<br>cakreṇa vāsudevaś ca tan madarthe pradīyatām<br>dadānīty eva varuṇaḥ pāvakaṃ pratyabhāṣata</div>
<div class="sloka" id="216_sloka5"> <a href="216.htm#216_sloka5">5 </a> <br>tato 'dbhutaṃ mahāvīryaṃ yaśaḥ kīrtivivardhanam<br>sarvaśastrair anādhṛṣyaṃ sarvaśastrapramāthi ca<br>sarvāyudhamahāmātraṃ parasenā pradharṣaṇam</div>
<div class="sloka" id="216_sloka6"> <a href="216.htm#216_sloka6">6 </a> <br>ekaṃ śatasahasreṇa saṃmitaṃ rāṣṭravardhanam<br>citram uccāvacair varṇaiḥ śobhitaṃ ślakṣṇam avraṇam</div>
<div class="sloka" id="216_sloka7"> <a href="216.htm#216_sloka7">7 </a> <br>devadānavagandharvaiḥ pūjitaṃ śāśvatīḥ samāḥ<br>prādād vai dhanu ratnaṃ tad akṣayyau ca maheṣudhī</div>
<div class="sloka" id="216_sloka8"> <a href="216.htm#216_sloka8">8 </a> <br>rathaṃ ca divyāśvayujaṃ kapipravara ketanam<br>upetaṃ rājatair aśvair gāndharvair hemamālibhiḥ<br>pāṇḍurābhrapratīkāśair mano vāyusamair jave</div>
<div class="sloka" id="216_sloka9"> <a href="216.htm#216_sloka9">9 </a> <br>sarvopakaraṇair yuktam ajayyaṃ devadānavaiḥ<br>bhānumantaṃ mahāghoṣaṃ sarvabhūtamanoharam</div>
<div class="sloka" id="216_sloka10"> <a href="216.htm#216_sloka10">10 </a> <br>sasarja yat svatapasā bhauvano bhuvana prabhuḥ<br>prajāpatir anirdeśyaṃ yasya rūpaṃ raver iva</div>
<div class="sloka" id="216_sloka11"> <a href="216.htm#216_sloka11">11 </a> <br>yaṃ sma somaḥ samāruhya dānavān ajayat prabhuḥ<br>nagameghapratīkāśaṃ jvalantam iva ca śriyā</div>
<div class="sloka" id="216_sloka12"> <a href="216.htm#216_sloka12">12 </a> <br>āśritā taṃ rathaśreṣṭhaṃ śakrāyudhasamā śubhā<br>tāpanīyā surucirā dhvajayaṣṭir anuttamā</div>
<div class="sloka" id="216_sloka13"> <a href="216.htm#216_sloka13">13 </a> <br>tasyāṃ tu vānaro divyaḥ siṃhaśārdūlalakṣaṇaḥ<br>vinardann iva tatrasthaḥ saṃsthito mūrdhny aśobhata</div>
<div class="sloka" id="216_sloka14"> <a href="216.htm#216_sloka14">14 </a> <br>dhvaje bhūtāni tatrāsan vividhāni mahānti ca<br>nādena ripusainyānāṃ yeṣāṃ saṃjñā praṇaśyati</div>
<div class="sloka" id="216_sloka15"> <a href="216.htm#216_sloka15">15 </a> <br>sa taṃ nānāpatākābhiḥ śobhitaṃ ratham uttamam<br>pradakṣiṇam upāvṛtya daivatebhyaḥ praṇamya ca</div>
<div class="sloka" id="216_sloka16"> <a href="216.htm#216_sloka16">16 </a> <br>saṃnaddhaḥ kavacī khaḍgī baddhagodhāṅguli travān<br>āruroha rathaṃ pārtho vimānaṃ sukṛtī yathā</div>
<div class="sloka" id="216_sloka17"> <a href="216.htm#216_sloka17">17 </a> <br>tac ca divyaṃ dhanuḥśreṣṭhaṃ brahmaṇā nirmitaṃ purā<br>gāṇḍīvam upasaṃgṛhya babhūva mudito 'rjunaḥ</div>
<div class="sloka" id="216_sloka18"> <a href="216.htm#216_sloka18">18 </a> <br>hutāśanaṃ namaskṛtya tatas tad api vīryavān<br>jagrāha balam āsthāya jyayā ca yuyuje dhanuḥ</div>
<div class="sloka" id="216_sloka19"> <a href="216.htm#216_sloka19">19 </a> <br>maurvyāṃ tu yujyamānāyāṃ balinā pāṇḍavena ha<br>ye 'śṛṇvan kūjitaṃ tatra teṣāṃ vai vyathitaṃ manaḥ</div>
<div class="sloka" id="216_sloka20"> <a href="216.htm#216_sloka20">20 </a> <br>labdhvā rathaṃ dhanuś caiva tathākṣayyau maheṣudhī<br>babhūva kalyaḥ kaunteyaḥ prahṛṣṭaḥ sāhyakarmaṇi</div>
<div class="sloka" id="216_sloka21"> <a href="216.htm#216_sloka21">21 </a> <br>vajranābhaṃ tataś cakraṃ dadau kṛṣṇāya pāvakaḥ<br>āgneyam astraṃ dayitaṃ sa ca kalyo 'bhavat tadā</div>
<div class="sloka" id="216_sloka22"> <a href="216.htm#216_sloka22">22 </a> <br>abravīt pāvakaiś cainam etena madhusūdana<br>amānuṣān api raṇe vijeṣyasi na saṃśayaḥ</div>
<div class="sloka" id="216_sloka23"> <a href="216.htm#216_sloka23">23 </a> <br>anena tvaṃ manuṣyāṇāṃ devānām api cāhave<br>rakṣaḥpiśācadaityānāṃ nāgānāṃ cādhikaḥ sadā<br>bhaviṣyasi na saṃdehaḥ pravarāri nibarhaṇe</div>
<div class="sloka" id="216_sloka24"> <a href="216.htm#216_sloka24">24 </a> <br>kṣiptaṃ kṣiptaṃ raṇe caitat tvayā mādhava śatruṣu<br>hatvāpratihataṃ saṃkhye pāṇim eṣyati te punaḥ</div>
<div class="sloka" id="216_sloka25"> <a href="216.htm#216_sloka25">25 </a> <br>varuṇaś ca dadau tasmai gadām aśaniniḥsvanām<br>daityānta karaṇīṃ ghorāṃ nāmnā kaumodakīṃ hareḥ</div>
<div class="sloka" id="216_sloka26"> <a href="216.htm#216_sloka26">26 </a> <br>tataḥ pāvakam abrūtāṃ prahṛṣṭau kṛṣṇa pāṇḍavau<br>kṛtāstrau śastrasaṃpannau rathinau dhvajināv api</div>
<div class="sloka" id="216_sloka27"> <a href="216.htm#216_sloka27">27 </a> <br>kalyau svo bhagavan yoddhum api sarvaiḥ surāsuraiḥ<br>kiṃ punar vajriṇaikena pannagārthe yuyutsunā</div>
<div class="sloka" id="216_sloka28"> <a href="216.htm#216_sloka28">28 </a> <br>[ārj]<br>cakram astraṃ ca vārṣṇeyo visṛjan yudhi vīryavān<br>triṣu lokeṣu tan nāsti yan na jīyāj janārdanaḥ</div>
<div class="sloka" id="216_sloka29"> <a href="216.htm#216_sloka29">29 </a> <br>gāṇḍīvaṃ dhanur ādāya tathākṣayyau maheṣudhī<br>aham apy utsahe lokān vijetuṃ yudhi pāvaka</div>
<div class="sloka" id="216_sloka30"> <a href="216.htm#216_sloka30">30 </a> <br>sarvataḥ parivāryainaṃ dāvena mahatā prabho<br>kāmaṃ saṃprajvalādyaiva kalyau svaḥ sāhyakarmaṇi</div>
<div class="sloka" id="216_sloka31"> <a href="216.htm#216_sloka31">31 </a> <br>[vai]<br>evam uktaḥ sa bhagavān dāśārheṇārjunena ca<br>taijasaṃ rūpam āsthāya dāvaṃ dagdhuṃ pracakrame</div>
<div class="sloka" id="216_sloka32"> <a href="216.htm#216_sloka32">32 </a> <br>sarvataḥ parivāryātha saptārcir jvalanas tadā<br>dadāha khāṇḍavaṃ kruddho yugāntam iva darśayan</div>
<div class="sloka" id="216_sloka33"> <a href="216.htm#216_sloka33">33 </a> <br>parigṛhya samāviṣṭas tad vanaṃ bharatarṣabha<br>meghastanita nirghoṣaṃ sarvabhūtāni nirdahan</div></body></html>