<html><body><div class="sloka" id="66_sloka1"> <a href="66.htm#66_sloka1">1 </a> <br>[ṣak]<br>evam uktas tayā śakraḥ saṃdideśa sadāgatim<br>prātiṣṭhata tadā kāle menakā vāyunā saha</div>
<div class="sloka" id="66_sloka2"> <a href="66.htm#66_sloka2">2 </a> <br>athāpaśyad varārohā tapasā dagdhakilbiṣam<br>viśvāmitraṃ tapasyantaṃ menakā bhīrur āśrame</div>
<div class="sloka" id="66_sloka3"> <a href="66.htm#66_sloka3">3 </a> <br>abhivādya tataḥ sā taṃ prākrīḍad ṛṣisaṃnidhau<br>apovāha ca vāso 'syā mārutaḥ śaśisaṃnibham</div>
<div class="sloka" id="66_sloka4"> <a href="66.htm#66_sloka4">4 </a> <br>sāgacchat tvaritā bhūmiṃ vāsas tad abhiliṅgatī<br>utsmayantīva savrīḍaṃ mārutaṃ varavarṇinī</div>
<div class="sloka" id="66_sloka5"> <a href="66.htm#66_sloka5">5 </a> <br>gṛddhāṃ vāsasi saṃbhrāntāṃ menakāṃ munisattamaḥ<br>anirdeśya vayo rūpām apaśyad vivṛtāṃ tadā</div>
<div class="sloka" id="66_sloka6"> <a href="66.htm#66_sloka6">6 </a> <br>tasyā rūpaguṇaṃ dṛṣṭvā sa tu viprarṣabhas tadā<br>cakāra bhāvaṃ saṃsarge tayā kāmavaśaṃ gataḥ</div>
<div class="sloka" id="66_sloka7"> <a href="66.htm#66_sloka7">7 </a> <br>nyamantrayata cāpy enāṃ sā cāpy aicchad aninditā<br>tau tatra suciraṃ kālaṃ vane vyaharatām ubhau<br>ramamāṇau yathākāmaṃ yathaika divasaṃ tathā</div>
<div class="sloka" id="66_sloka8"> <a href="66.htm#66_sloka8">8 </a> <br>janayām āsa sa munir menakāyāṃ śakuntalām<br>prasthe himavato ramye mālinīm abhito nadīm</div>
<div class="sloka" id="66_sloka9"> <a href="66.htm#66_sloka9">9 </a> <br>jātam utsṛjya taṃ garbhaṃ menakā mālinīm anu<br>kṛtakāryā tatas tūrṇam agacchac chakra saṃsadam</div>
<div class="sloka" id="66_sloka10"> <a href="66.htm#66_sloka10">10 </a> <br>taṃ vane vijane garbhaṃ siṃhavyāghra samākule<br>dṛṣṭvā śayānaṃ śakunāḥ samantāt paryavārayan</div>
<div class="sloka" id="66_sloka11"> <a href="66.htm#66_sloka11">11 </a> <br>nemāṃ hiṃsyur vane bālāṃ kravyādā māṃsagṛddhinaḥ<br>paryarakṣanta tāṃ tatra śakuntā menakātmajām</div>
<div class="sloka" id="66_sloka12"> <a href="66.htm#66_sloka12">12 </a> <br>upaspraṣṭuṃ gataś cāham apaśyaṃ śayitām imām<br>nirjane vipine 'raṇye śakuntaiḥ parivāritām<br>ānayitvā tataś caināṃ duhitṛtve nyayojayam</div>
<div class="sloka" id="66_sloka13"> <a href="66.htm#66_sloka13">13 </a> <br>śarīrakṛt prāṇadātā yasya cānnāni bhuñjate<br>krameṇa te trayo 'py uktāḥ pitaro dharmaniścaye</div>
<div class="sloka" id="66_sloka14"> <a href="66.htm#66_sloka14">14 </a> <br>nirjane ca vane yasmāc chakuntaiḥ parirakṣitā<br>śakuntaleti nāmāsyāḥ kṛtaṃ cāpi tato mayā</div>
<div class="sloka" id="66_sloka15"> <a href="66.htm#66_sloka15">15 </a> <br>evaṃ duhitaraṃ viddhi mama saumya śakuntalām<br>śakuntalā ca pitaraṃ manyate mām aninditā</div>
<div class="sloka" id="66_sloka16"> <a href="66.htm#66_sloka16">16 </a> <br>etad ācaṣṭa pṛṣṭaḥ san mama janma maharṣaye<br>sutāṃ kaṇvasya mām evaṃ viddhi tvaṃ manujādhipa</div></body></html>