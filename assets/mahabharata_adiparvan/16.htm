<html><body><div class="sloka" id="16_sloka1"> <a href="16.htm#16_sloka1">1 </a> <br>[s]<br>tato 'bhraśikharākārair giriśṛṅgair alaṃkṛtam<br>mandaraṃ parvata varaṃ latā jālasamāvṛtam</div>
<div class="sloka" id="16_sloka2"> <a href="16.htm#16_sloka2">2 </a> <br>nānāvihagasaṃghuṣṭaṃ nānā daṃṣṭri samākulam<br>kiṃnarair apsarobhiś ca devair api ca sevitam</div>
<div class="sloka" id="16_sloka3"> <a href="16.htm#16_sloka3">3 </a> <br>ekādaśa sahasrāṇi yojanānāṃ samucchritam<br>adho bhūmeḥ sahasreṣu tāvatsv eva pratiṣṭhitam</div>
<div class="sloka" id="16_sloka4"> <a href="16.htm#16_sloka4">4 </a> <br>tam uddhartuṃ na śaktā vai sarve devagaṇās tadā<br>viṣṇum āsīnam abhyetya brahmāṇaṃ cedam abruvan</div>
<div class="sloka" id="16_sloka5"> <a href="16.htm#16_sloka5">5 </a> <br>bhavantāv atra kurutāṃ buddhiṃ naiḥśreyasīṃ parām<br>mandaroddharaṇe yatnaḥ kriyatāṃ ca hitāya naḥ</div>
<div class="sloka" id="16_sloka6"> <a href="16.htm#16_sloka6">6 </a> <br>tatheti cābravīd viṣṇur brahmaṇā saha bhārgava<br>tato 'nantaḥ samutthāya brahmaṇā paricoditaḥ<br>nārāyaṇena cāpy uktas tasmin karmaṇi vīryavān</div>
<div class="sloka" id="16_sloka7"> <a href="16.htm#16_sloka7">7 </a> <br>atha parvatarājānaṃ tam ananto mahābalaḥ<br>ujjahāra balād brahman savanaṃ savanaukasam</div>
<div class="sloka" id="16_sloka8"> <a href="16.htm#16_sloka8">8 </a> <br>tatas tena surāḥ sārdhaṃ samudram upatasthire<br>tam ūcur amṛtārthāya nirmathiṣyāmahe jalam</div>
<div class="sloka" id="16_sloka9"> <a href="16.htm#16_sloka9">9 </a> <br>apāṃ patir athovāca mamāpy aṃśo bhavet tataḥ<br>soḍhāsmi vipulaṃ mardaṃ mandarabhramaṇād iti</div>
<div class="sloka" id="16_sloka10"> <a href="16.htm#16_sloka10">10 </a> <br>ūcuś ca kūrmarājānam akūpāraṃ surāsurāḥ<br>girer adhiṣṭhānam asya bhavān bhavitum arhati</div>
<div class="sloka" id="16_sloka11"> <a href="16.htm#16_sloka11">11 </a> <br>kūrmeṇa tu tathety uktvā pṛṣṭham asya samarpitam<br>tasya śailasya cāgraṃ vai yantreṇendro 'bhyapīḍayat</div>
<div class="sloka" id="16_sloka12"> <a href="16.htm#16_sloka12">12 </a> <br>manthānaṃ mandaraṃ kṛtvā tathā netraṃ ca vāsukim<br>devā mathitum ārabdhāḥ samudraṃ nidhim ambhasām<br>amṛtārthinas tato brahman sahitā daityadānavāḥ</div>
<div class="sloka" id="16_sloka13"> <a href="16.htm#16_sloka13">13 </a> <br>ekam antam upāśliṣṭā nāgarājño mahāsurāḥ<br>vibudhāḥ sahitāḥ sarve yataḥ pucchaṃ tataḥ sthitāḥ</div>
<div class="sloka" id="16_sloka14"> <a href="16.htm#16_sloka14">14 </a> <br>ananto bhagavān devo yato nārāyaṇas tataḥ<br>śira udyamya nāgasya punaḥ punar avākṣipat</div>
<div class="sloka" id="16_sloka15"> <a href="16.htm#16_sloka15">15 </a> <br>vāsuker atha nāgasya sahasākṣipyataḥ suraiḥ<br>sadhūmāḥ sārciṣo vātā niṣpetur asakṛn mukhāt</div>
<div class="sloka" id="16_sloka16"> <a href="16.htm#16_sloka16">16 </a> <br>te dhūmasaṃghāḥ saṃbhūtā meghasaṃghāḥ savidyutaḥ<br>abhyavarṣan suragaṇāñ śramasaṃtāpa karśitān</div>
<div class="sloka" id="16_sloka17"> <a href="16.htm#16_sloka17">17 </a> <br>tasmāc ca girikūṭāgrāt pracyutāḥ puṣpavṛṣṭayaḥ<br>surāsuragaṇān mālyaiḥ sarvataḥ samavākiran</div>
<div class="sloka" id="16_sloka18"> <a href="16.htm#16_sloka18">18 </a> <br>babhūvātra mahāghoṣo mahāmegharavopamaḥ<br>udadher mathyamānasya mandareṇa surāsuraiḥ</div>
<div class="sloka" id="16_sloka19"> <a href="16.htm#16_sloka19">19 </a> <br>tatra nānā jalacarā viniṣpiṣṭā mahādriṇā<br>vilayaṃ samupājagmuḥ śataśo lavaṇāmbhasi</div>
<div class="sloka" id="16_sloka20"> <a href="16.htm#16_sloka20">20 </a> <br>vāruṇāni ca bhūtāni vividhāni mahīdharaḥ<br>pātālatalavāsīni vilayaṃ samupānayat</div>
<div class="sloka" id="16_sloka21"> <a href="16.htm#16_sloka21">21 </a> <br>tasmiṃś ca bhrāmyamāṇe 'drau saṃghṛṣyantaḥ parasparam<br>nyapatan patagopetāḥ parvatāgrān mahādrumāḥ</div>
<div class="sloka" id="16_sloka22"> <a href="16.htm#16_sloka22">22 </a> <br>teṣāṃ saṃgharṣajaś cāgnir arcirbhiḥ prajvalan muhuḥ<br>vidyudbhir iva nīlābhram āvṛṇon mandaraṃ girim</div>
<div class="sloka" id="16_sloka23"> <a href="16.htm#16_sloka23">23 </a> <br>dadāha kuñjarāṃś caiva siṃhāṃś caiva viniḥsṛtān<br>vigatāsūni sarvāṇi sattvāni vividhāni ca</div>
<div class="sloka" id="16_sloka24"> <a href="16.htm#16_sloka24">24 </a> <br>tam agnim amara śreṣṭhaḥ pradahantaṃ tatas tataḥ<br>vāriṇā meghajenendraḥ śamayām āsa sarvataḥ</div>
<div class="sloka" id="16_sloka25"> <a href="16.htm#16_sloka25">25 </a> <br>tato nānāvidhās tatra susruvuḥ sāgarāmbhasi<br>mahādrumāṇāṃ niryāsā bahavaś cauṣadhī rasāḥ</div>
<div class="sloka" id="16_sloka26"> <a href="16.htm#16_sloka26">26 </a> <br>teṣām amṛtavīryāṇāṃ rasānāṃ payasaiva ca<br>amaratvaṃ surā jagmuḥ kāñcanasya ca niḥsravāt</div>
<div class="sloka" id="16_sloka27"> <a href="16.htm#16_sloka27">27 </a> <br>atha tasya samudrasya taj jātam udakaṃ payaḥ<br>rasottamair vimiśraṃ ca tataḥ kṣīrād abhūd ghṛtam</div>
<div class="sloka" id="16_sloka28"> <a href="16.htm#16_sloka28">28 </a> <br>tato brahmāṇam āsīnaṃ devā varadam abruvan<br>śrāntāḥ sma subhṛśaṃ brahman nodbhavaty amṛtaṃ ca tat</div>
<div class="sloka" id="16_sloka29"> <a href="16.htm#16_sloka29">29 </a> <br>ṛte nārāyaṇaṃ devaṃ daityā nāgottamās tathā<br>cirārabdham idaṃ cāpi sāgarasyāpi manthanam</div>
<div class="sloka" id="16_sloka30"> <a href="16.htm#16_sloka30">30 </a> <br>tato nārāyaṇaṃ devaṃ brahmā vacanam abravīt<br>vidhatsvaiṣāṃ balaṃ viṣṇo bhavān atra parāyaṇam</div>
<div class="sloka" id="16_sloka31"> <a href="16.htm#16_sloka31">31 </a> <br>[visṇu]<br>balaṃ dadāmi sarveṣāṃ karmaitad ye samāsthitāḥ<br>kṣobhyatāṃ kalaśaḥ sarvair mandaraḥ parivartyatām</div>
<div class="sloka" id="16_sloka32"> <a href="16.htm#16_sloka32">32 </a> <br>[sūta]<br>nārāyaṇa vacaḥ śrutvā balinas te mahodadheḥ<br>tat payaḥ sahitā bhūyaś cakrire bhṛśam ākulam</div>
<div class="sloka" id="16_sloka33"> <a href="16.htm#16_sloka33">33 </a> <br>tataḥ śatasahasrāṃśuḥ samāna iva sāgarāt<br>prasannabhāḥ samutpannaḥ somaḥ śītāṃśur ujjvalaḥ</div>
<div class="sloka" id="16_sloka34"> <a href="16.htm#16_sloka34">34 </a> <br>śrīr anantaram utpannā ghṛtāt pāṇḍuravāsinī<br>surā devī samutpannā turagaḥ pāṇḍuras tathā</div>
<div class="sloka" id="16_sloka35"> <a href="16.htm#16_sloka35">35 </a> <br>kaustubhaś ca maṇir divya utpanno 'mṛtasaṃbhavaḥ<br>marīcivikacaḥ śrīmān nārāyaṇa urogataḥ</div>
<div class="sloka" id="16_sloka36"> <a href="16.htm#16_sloka36">36 </a> <br>śrīḥ surā caiva somaś ca turagaś ca manojavaḥ<br>yato devās tato jagmur ādityapatham āśritāḥ</div>
<div class="sloka" id="16_sloka37"> <a href="16.htm#16_sloka37">37 </a> <br>dhanvantaris tato devo vapuṣmān udatiṣṭhata<br>śvetaṃ kamaṇḍaluṃ bibhrad amṛtaṃ yatra tiṣṭhati</div>
<div class="sloka" id="16_sloka38"> <a href="16.htm#16_sloka38">38 </a> <br>etad atyadbhutaṃ dṛṣṭvā dānavānāṃ samutthitaḥ<br>amṛtārthe mahān nādo mamedam iti jalpatām</div>
<div class="sloka" id="16_sloka39"> <a href="16.htm#16_sloka39">39 </a> <br>tato nārāyaṇo māyām āsthito mohinīṃ prabhuḥ<br>strī rūpam adbhutaṃ kṛtvā dānavān abhisaṃśritaḥ</div></body></html>