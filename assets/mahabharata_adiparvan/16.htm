<html><body><div class="sloka" id="16_sloka1"> <a href="16.htm#16_sloka1">1 </a> <br>[s]<br>tato 'bhraśikharākārair giriśṛṅgair alaṃkṛtam<br>mandaraṃ parvata varaṃ latā jālasamāvṛtam<br>[स्] <br>ततो 'भ्रशिखराकारैर् गिरिशृङ्गैर् अलंकृतम् <br>मन्दरं पर्वत वरं लता जालसमावृतम् </div>
<div class="sloka" id="16_sloka2"> <a href="16.htm#16_sloka2">2 </a> <br>nānāvihagasaṃghuṣṭaṃ nānā daṃṣṭri samākulam<br>kiṃnarair apsarobhiś ca devair api ca sevitam<br>नानाविहगसंघुष्टं नाना दंष्ट्रि समाकुलम् <br>किंनरैर् अप्सरोभिश् च देवैर् अपि च सेवितम् </div>
<div class="sloka" id="16_sloka3"> <a href="16.htm#16_sloka3">3 </a> <br>ekādaśa sahasrāṇi yojanānāṃ samucchritam<br>adho bhūmeḥ sahasreṣu tāvatsv eva pratiṣṭhitam<br>एकादश सहस्राणि योजनानां समुच्छ्रितम् <br>अधो भूमेः सहस्रेषु तावत्स्व् एव प्रतिष्ठितम् </div>
<div class="sloka" id="16_sloka4"> <a href="16.htm#16_sloka4">4 </a> <br>tam uddhartuṃ na śaktā vai sarve devagaṇās tadā<br>viṣṇum āsīnam abhyetya brahmāṇaṃ cedam abruvan<br>तम् उद्धर्तुं न शक्ता वै सर्वे देवगणास् तदा <br>विष्णुम् आसीनम् अभ्येत्य ब्रह्माणं चेदम् अब्रुवन् </div>
<div class="sloka" id="16_sloka5"> <a href="16.htm#16_sloka5">5 </a> <br>bhavantāv atra kurutāṃ buddhiṃ naiḥśreyasīṃ parām<br>mandaroddharaṇe yatnaḥ kriyatāṃ ca hitāya naḥ<br>भवन्ताव् अत्र कुरुतां बुद्धिं नैःश्रेयसीं पराम् <br>मन्दरोद्धरणे यत्नः क्रियतां च हिताय नः </div>
<div class="sloka" id="16_sloka6"> <a href="16.htm#16_sloka6">6 </a> <br>tatheti cābravīd viṣṇur brahmaṇā saha bhārgava<br>tato 'nantaḥ samutthāya brahmaṇā paricoditaḥ<br>nārāyaṇena cāpy uktas tasmin karmaṇi vīryavān<br>तथेति चाब्रवीद् विष्णुर् ब्रह्मणा सह भार्गव <br>ततो 'नन्तः समुत्थाय ब्रह्मणा परिचोदितः <br>नारायणेन चाप्य् उक्तस् तस्मिन् कर्मणि वीर्यवान् </div>
<div class="sloka" id="16_sloka7"> <a href="16.htm#16_sloka7">7 </a> <br>atha parvatarājānaṃ tam ananto mahābalaḥ<br>ujjahāra balād brahman savanaṃ savanaukasam<br>अथ पर्वतराजानं तम् अनन्तो महाबलः <br>उज्जहार बलाद् ब्रह्मन् सवनं सवनुकसम् </div>
<div class="sloka" id="16_sloka8"> <a href="16.htm#16_sloka8">8 </a> <br>tatas tena surāḥ sārdhaṃ samudram upatasthire<br>tam ūcur amṛtārthāya nirmathiṣyāmahe jalam<br>ततस् तेन सुराः सार्धं समुद्रम् उपतस्थिरे <br>तम् ऊचुर् अमृतार्थाय निर्मथिष्यामहे जलम् </div>
<div class="sloka" id="16_sloka9"> <a href="16.htm#16_sloka9">9 </a> <br>apāṃ patir athovāca mamāpy aṃśo bhavet tataḥ<br>soḍhāsmi vipulaṃ mardaṃ mandarabhramaṇād iti<br>अपां पतिर् अथोवाच ममाप्य् अंशो भवेत् ततः <br>सोढास्मि विपुलं मर्दं मन्दरभ्रमणाद् इति </div>
<div class="sloka" id="16_sloka10"> <a href="16.htm#16_sloka10">10 </a> <br>ūcuś ca kūrmarājānam akūpāraṃ surāsurāḥ<br>girer adhiṣṭhānam asya bhavān bhavitum arhati<br>ऊचुश् च कूर्मराजानम् अकूपारं सुरासुराः <br>गिरेर् अधिष्ठानम् अस्य भवान् भवितुम् अर्हति </div>
<div class="sloka" id="16_sloka11"> <a href="16.htm#16_sloka11">11 </a> <br>kūrmeṇa tu tathety uktvā pṛṣṭham asya samarpitam<br>tasya śailasya cāgraṃ vai yantreṇendro 'bhyapīḍayat<br>कूर्मेण तु तथेत्य् उक्त्वा पृष्ठम् अस्य समर्पितम् <br>तस्य शैलस्य चाग्रं वै यन्त्रेणेन्द्रो 'भ्यपीडयत् </div>
<div class="sloka" id="16_sloka12"> <a href="16.htm#16_sloka12">12 </a> <br>manthānaṃ mandaraṃ kṛtvā tathā netraṃ ca vāsukim<br>devā mathitum ārabdhāḥ samudraṃ nidhim ambhasām<br>amṛtārthinas tato brahman sahitā daityadānavāḥ<br>मन्थानं मन्दरं कृत्वा तथा नेत्रं च वासुकिम् <br>देवा मथितुम् आरब्धाः समुद्रं निधिम् अम्भसाम् <br>अमृतार्थिनस् ततो ब्रह्मन् सहिता दैत्यदानवाः </div>
<div class="sloka" id="16_sloka13"> <a href="16.htm#16_sloka13">13 </a> <br>ekam antam upāśliṣṭā nāgarājño mahāsurāḥ<br>vibudhāḥ sahitāḥ sarve yataḥ pucchaṃ tataḥ sthitāḥ<br>एकम् अन्तम् उपाश्लिष्टा नागराज्ञो महासुराः <br>विबुधाः सहिताः सर्वे यतः पुच्छं ततः स्थिताः </div>
<div class="sloka" id="16_sloka14"> <a href="16.htm#16_sloka14">14 </a> <br>ananto bhagavān devo yato nārāyaṇas tataḥ<br>śira udyamya nāgasya punaḥ punar avākṣipat<br>अनन्तो भगवान् देवो यतो नारायणस् ततः <br>शिर उद्यम्य नागस्य पुनः पुनर् अवाक्षिपत् </div>
<div class="sloka" id="16_sloka15"> <a href="16.htm#16_sloka15">15 </a> <br>vāsuker atha nāgasya sahasākṣipyataḥ suraiḥ<br>sadhūmāḥ sārciṣo vātā niṣpetur asakṛn mukhāt<br>वासुकेर् अथ नागस्य सहसाक्षिप्यतः सुरैः <br>सधूमाः सार्चिषो वाता निष्पेतुर् असकृन् मुखात् </div>
<div class="sloka" id="16_sloka16"> <a href="16.htm#16_sloka16">16 </a> <br>te dhūmasaṃghāḥ saṃbhūtā meghasaṃghāḥ savidyutaḥ<br>abhyavarṣan suragaṇāñ śramasaṃtāpa karśitān<br>ते धूमसंघाः संभूता मेघसंघाः सविद्युतः <br>अभ्यवर्षन् सुरगणाञ् श्रमसंताप कर्शितान् </div>
<div class="sloka" id="16_sloka17"> <a href="16.htm#16_sloka17">17 </a> <br>tasmāc ca girikūṭāgrāt pracyutāḥ puṣpavṛṣṭayaḥ<br>surāsuragaṇān mālyaiḥ sarvataḥ samavākiran<br>तस्माच् च गिरिकूटाग्रात् प्रच्युताः पुष्पवृष्टयः <br>सुरासुरगणान् माल्यैः सर्वतः समवाकिरन् </div>
<div class="sloka" id="16_sloka18"> <a href="16.htm#16_sloka18">18 </a> <br>babhūvātra mahāghoṣo mahāmegharavopamaḥ<br>udadher mathyamānasya mandareṇa surāsuraiḥ<br>बभूवात्र महाघोषो महामेघरवोपमः <br>उदधेर् मथ्यमानस्य मन्दरेण सुरासुरैः </div>
<div class="sloka" id="16_sloka19"> <a href="16.htm#16_sloka19">19 </a> <br>tatra nānā jalacarā viniṣpiṣṭā mahādriṇā<br>vilayaṃ samupājagmuḥ śataśo lavaṇāmbhasi<br>तत्र नाना जलचरा विनिष्पिष्टा महाद्रिणा <br>विलयं समुपाजग्मुः शतशो लवणाम्भसि </div>
<div class="sloka" id="16_sloka20"> <a href="16.htm#16_sloka20">20 </a> <br>vāruṇāni ca bhūtāni vividhāni mahīdharaḥ<br>pātālatalavāsīni vilayaṃ samupānayat<br>वारुणानि च भूतानि विविधानि महीधरः <br>पातालतलवासीनि विलयं समुपानयत् </div>
<div class="sloka" id="16_sloka21"> <a href="16.htm#16_sloka21">21 </a> <br>tasmiṃś ca bhrāmyamāṇe 'drau saṃghṛṣyantaḥ parasparam<br>nyapatan patagopetāḥ parvatāgrān mahādrumāḥ<br>तस्मिंश् च भ्राम्यमाणे 'द्रु संघृष्यन्तः परस्परम् <br>न्यपतन् पतगोपेताः पर्वताग्रान् महाद्रुमाः </div>
<div class="sloka" id="16_sloka22"> <a href="16.htm#16_sloka22">22 </a> <br>teṣāṃ saṃgharṣajaś cāgnir arcirbhiḥ prajvalan muhuḥ<br>vidyudbhir iva nīlābhram āvṛṇon mandaraṃ girim<br>तेषां संघर्षजश् चाग्निर् अर्चिर्भिः प्रज्वलन् मुहुः <br>विद्युद्भिर् इव नीलाभ्रम् आवृणोन् मन्दरं गिरिम् </div>
<div class="sloka" id="16_sloka23"> <a href="16.htm#16_sloka23">23 </a> <br>dadāha kuñjarāṃś caiva siṃhāṃś caiva viniḥsṛtān<br>vigatāsūni sarvāṇi sattvāni vividhāni ca<br>ददाह कुञ्जरांश् चैव सिंहांश् चैव विनिःसृतान् <br>विगतासूनि सर्वाणि सत्त्वानि विविधानि च </div>
<div class="sloka" id="16_sloka24"> <a href="16.htm#16_sloka24">24 </a> <br>tam agnim amara śreṣṭhaḥ pradahantaṃ tatas tataḥ<br>vāriṇā meghajenendraḥ śamayām āsa sarvataḥ<br>तम् अग्निम् अमर श्रेष्ठः प्रदहन्तं ततस् ततः <br>वारिणा मेघजेनेन्द्रः शमयाम् आस सर्वतः </div>
<div class="sloka" id="16_sloka25"> <a href="16.htm#16_sloka25">25 </a> <br>tato nānāvidhās tatra susruvuḥ sāgarāmbhasi<br>mahādrumāṇāṃ niryāsā bahavaś cauṣadhī rasāḥ<br>ततो नानाविधास् तत्र सुस्रुवुः सागराम्भसि <br>महाद्रुमाणां निर्यासा बहवश् चुषधी रसाः </div>
<div class="sloka" id="16_sloka26"> <a href="16.htm#16_sloka26">26 </a> <br>teṣām amṛtavīryāṇāṃ rasānāṃ payasaiva ca<br>amaratvaṃ surā jagmuḥ kāñcanasya ca niḥsravāt<br>तेषाम् अमृतवीर्याणां रसानां पयसैव च <br>अमरत्वं सुरा जग्मुः काञ्चनस्य च निःस्रवात् </div>
<div class="sloka" id="16_sloka27"> <a href="16.htm#16_sloka27">27 </a> <br>atha tasya samudrasya taj jātam udakaṃ payaḥ<br>rasottamair vimiśraṃ ca tataḥ kṣīrād abhūd ghṛtam<br>अथ तस्य समुद्रस्य तज् जातम् उदकं पयः <br>रसोत्तमैर् विमिश्रं च ततः क्षीराद् अभूद् घृतम् </div>
<div class="sloka" id="16_sloka28"> <a href="16.htm#16_sloka28">28 </a> <br>tato brahmāṇam āsīnaṃ devā varadam abruvan<br>śrāntāḥ sma subhṛśaṃ brahman nodbhavaty amṛtaṃ ca tat<br>ततो ब्रह्माणम् आसीनं देवा वरदम् अब्रुवन् <br>श्रान्ताः स्म सुभृशं ब्रह्मन् नोद्भवत्य् अमृतं च तत् </div>
<div class="sloka" id="16_sloka29"> <a href="16.htm#16_sloka29">29 </a> <br>ṛte nārāyaṇaṃ devaṃ daityā nāgottamās tathā<br>cirārabdham idaṃ cāpi sāgarasyāpi manthanam<br>ऋते नारायणं देवं दैत्या नागोत्तमास् तथा <br>चिरारब्धम् इदं चापि सागरस्यापि मन्थनम् </div>
<div class="sloka" id="16_sloka30"> <a href="16.htm#16_sloka30">30 </a> <br>tato nārāyaṇaṃ devaṃ brahmā vacanam abravīt<br>vidhatsvaiṣāṃ balaṃ viṣṇo bhavān atra parāyaṇam<br>ततो नारायणं देवं ब्रह्मा वचनम् अब्रवीत् <br>विधत्स्वैषां बलं विष्णो भवान् अत्र परायणम् </div>
<div class="sloka" id="16_sloka31"> <a href="16.htm#16_sloka31">31 </a> <br>[visṇu]<br>balaṃ dadāmi sarveṣāṃ karmaitad ye samāsthitāḥ<br>kṣobhyatāṃ kalaśaḥ sarvair mandaraḥ parivartyatām<br>[विस्णु] <br>बलं ददामि सर्वेषां कर्मैतद् ये समास्थिताः <br>क्षोभ्यतां कलशः सर्वैर् मन्दरः परिवर्त्यताम् </div>
<div class="sloka" id="16_sloka32"> <a href="16.htm#16_sloka32">32 </a> <br>[sūta]<br>nārāyaṇa vacaḥ śrutvā balinas te mahodadheḥ<br>tat payaḥ sahitā bhūyaś cakrire bhṛśam ākulam<br>[सूत] <br>नारायण वचः श्रुत्वा बलिनस् ते महोदधेः <br>तत् पयः सहिता भूयश् चक्रिरे भृशम् आकुलम् </div>
<div class="sloka" id="16_sloka33"> <a href="16.htm#16_sloka33">33 </a> <br>tataḥ śatasahasrāṃśuḥ samāna iva sāgarāt<br>prasannabhāḥ samutpannaḥ somaḥ śītāṃśur ujjvalaḥ<br>ततः शतसहस्रांशुः समान इव सागरात् <br>प्रसन्नभाः समुत्पन्नः सोमः शीतांशुर् उज्ज्वलः </div>
<div class="sloka" id="16_sloka34"> <a href="16.htm#16_sloka34">34 </a> <br>śrīr anantaram utpannā ghṛtāt pāṇḍuravāsinī<br>surā devī samutpannā turagaḥ pāṇḍuras tathā<br>श्रीर् अनन्तरम् उत्पन्ना घृतात् पाण्डुरवासिनी <br>सुरा देवी समुत्पन्ना तुरगः पाण्डुरस् तथा </div>
<div class="sloka" id="16_sloka35"> <a href="16.htm#16_sloka35">35 </a> <br>kaustubhaś ca maṇir divya utpanno 'mṛtasaṃbhavaḥ<br>marīcivikacaḥ śrīmān nārāyaṇa urogataḥ<br>कुस्तुभश् च मणिर् दिव्य उत्पन्नो 'मृतसंभवः <br>मरीचिविकचः श्रीमान् नारायण उरोगतः </div>
<div class="sloka" id="16_sloka36"> <a href="16.htm#16_sloka36">36 </a> <br>śrīḥ surā caiva somaś ca turagaś ca manojavaḥ<br>yato devās tato jagmur ādityapatham āśritāḥ<br>श्रीः सुरा चैव सोमश् च तुरगश् च मनोजवः <br>यतो देवास् ततो जग्मुर् आदित्यपथम् आश्रिताः </div>
<div class="sloka" id="16_sloka37"> <a href="16.htm#16_sloka37">37 </a> <br>dhanvantaris tato devo vapuṣmān udatiṣṭhata<br>śvetaṃ kamaṇḍaluṃ bibhrad amṛtaṃ yatra tiṣṭhati<br>धन्वन्तरिस् ततो देवो वपुष्मान् उदतिष्ठत <br>श्वेतं कमण्डलुं बिभ्रद् अमृतं यत्र तिष्ठति </div>
<div class="sloka" id="16_sloka38"> <a href="16.htm#16_sloka38">38 </a> <br>etad atyadbhutaṃ dṛṣṭvā dānavānāṃ samutthitaḥ<br>amṛtārthe mahān nādo mamedam iti jalpatām<br>एतद् अत्यद्भुतं दृष्ट्वा दानवानां समुत्थितः <br>अमृतार्थे महान् नादो ममेदम् इति जल्पताम् </div>
<div class="sloka" id="16_sloka39"> <a href="16.htm#16_sloka39">39 </a> <br>tato nārāyaṇo māyām āsthito mohinīṃ prabhuḥ<br>strī rūpam adbhutaṃ kṛtvā dānavān abhisaṃśritaḥ<br>ततो नारायणो मायाम् आस्थितो मोहिनीं प्रभुः <br>स्त्री रूपम् अद्भुतं कृत्वा दानवान् अभिसंश्रितः </div></body></html>