<html><body><div class="sloka" id="194_sloka1"> <a href="194.htm#194_sloka1">1 </a> <br>[karṇa]<br>duryodhana tava prajñā na samyag iti me matiḥ<br>na hy upāyena te śakyāḥ pāṇḍavāḥ kurunandana</div>
<div class="sloka" id="194_sloka2"> <a href="194.htm#194_sloka2">2 </a> <br>pūrvam eva hite sūkṣmair upāyair yatitās tvayā<br>nigrahītuṃ yadā vīra śakitā na tadā tvayā</div>
<div class="sloka" id="194_sloka3"> <a href="194.htm#194_sloka3">3 </a> <br>ihaiva vartamānās te samīpe tava pārthiva<br>ajātapakṣāḥ śiśavaḥ śakitā naiva bādhitum</div>
<div class="sloka" id="194_sloka4"> <a href="194.htm#194_sloka4">4 </a> <br>jātapakṣā videśasthā vivṛddhāḥ sarvaśo 'dya te<br>nopāya sādhyāḥ kaunteyā mamaiṣā matir acyuta</div>
<div class="sloka" id="194_sloka5"> <a href="194.htm#194_sloka5">5 </a> <br>na ca te vyasanair yoktuṃ śakyā diṣṭa kṛtā hi te<br>śaṅkitāś cepsavaś caiva pitṛpaitāmahaṃ padam</div>
<div class="sloka" id="194_sloka6"> <a href="194.htm#194_sloka6">6 </a> <br>paraspareṇa bhedaś ca nādhātuṃ teṣu śakyate<br>ekasyāṃ ye ratāḥ patnyāṃ na bhidyante parasparam</div>
<div class="sloka" id="194_sloka7"> <a href="194.htm#194_sloka7">7 </a> <br>na cāpi kṛṣṇā śakyeta tebhyo bhedayituṃ paraiḥ<br>paridyūnān vṛtavatī kim utādya mṛjāvataḥ</div>
<div class="sloka" id="194_sloka8"> <a href="194.htm#194_sloka8">8 </a> <br>īpsitaś ca guṇaḥ strīṇām ekasyā bahu bhartṛtā<br>taṃ ca prāptavatī kṛṣṇā na sā bhedayituṃ sukham</div>
<div class="sloka" id="194_sloka9"> <a href="194.htm#194_sloka9">9 </a> <br>ārya vṛttaś ca pāñcālyo na sa rājā dhanapriyaḥ<br>na saṃtyakṣyati kaunteyān rājyadānair api dhruvam</div>
<div class="sloka" id="194_sloka10"> <a href="194.htm#194_sloka10">10 </a> <br>tathāsya putro guṇavān anuraktaś ca pāṇḍavān<br>tasmān nopāya sādhyāṃs tān ahaṃ manye kathaṃ cana</div>
<div class="sloka" id="194_sloka11"> <a href="194.htm#194_sloka11">11 </a> <br>idaṃ tv adya kṣamaṃ kartum asmākaṃ puruṣarṣabha<br>yāvan na kṛtamūlās te pāṇḍaveyā viśāṃ pate<br>tavat praharaṇīyās te rocatāṃ tava vikramaḥ</div>
<div class="sloka" id="194_sloka12"> <a href="194.htm#194_sloka12">12 </a> <br>asmat pakṣo mahān yāvad yāvat pāñcālako laghuḥ<br>tāvat praharaṇaṃ teṣāṃ kriyatāṃ mā vicāraya</div>
<div class="sloka" id="194_sloka13"> <a href="194.htm#194_sloka13">13 </a> <br>vāhanāni prabhūtāni mitrāṇi bahulāni ca<br>yācan na teṣāṃ gāndhāre tāvad evāśu vikrama</div>
<div class="sloka" id="194_sloka14"> <a href="194.htm#194_sloka14">14 </a> <br>yāvac ca rājā pāñcālyo nodyame kurute manaḥ<br>saha putrair mahāvīryais tāvad evāśu vikrama</div>
<div class="sloka" id="194_sloka15"> <a href="194.htm#194_sloka15">15 </a> <br>yāvann āyāti vārṣṇeyaḥ karṣan yāvad avāhinīm<br>rājyārthe pāṇḍaveyānāṃ tāvad evāśu vikrama</div>
<div class="sloka" id="194_sloka16"> <a href="194.htm#194_sloka16">16 </a> <br>vasūni vividhān bhogān rājyam eva ca kevalam<br>nātyājyam asti kṛṣṇasya pāṇḍavārthe mahīpate</div>
<div class="sloka" id="194_sloka17"> <a href="194.htm#194_sloka17">17 </a> <br>vikrameṇa mahī prāptā bharatena mahātmanā<br>vikrameṇa ca lokāṃs trīñ jitavān pākaśāsanaḥ</div>
<div class="sloka" id="194_sloka18"> <a href="194.htm#194_sloka18">18 </a> <br>vikramaṃ ca praśaṃsanti kṣatriyasya viśāṃ pate<br>svako hi dharmaḥ śūrāṇāṃ vikramaḥ pārthivarṣabha</div>
<div class="sloka" id="194_sloka19"> <a href="194.htm#194_sloka19">19 </a> <br>te balena vayaṃ rājan mahatā caturaṅgiṇā<br>pramathya drupadaṃ śīghram ānayāmeha pāṇḍavān</div>
<div class="sloka" id="194_sloka20"> <a href="194.htm#194_sloka20">20 </a> <br>na hi sāmnā na dānena na bhedena ca pāṇḍavāḥ<br>śakyāḥ sādhayituṃ tasmād vikrameṇaiva tāñ jahi</div>
<div class="sloka" id="194_sloka21"> <a href="194.htm#194_sloka21">21 </a> <br>tān vikrameṇa jitvemām akhilāṃ bhuṅkṣva medinīm<br>nānyam atra prapaśyāmi kāryopāyaṃ janādhipa</div>
<div class="sloka" id="194_sloka22"> <a href="194.htm#194_sloka22">22 </a> <br>[vai]<br>śrutvā tu rādheya vaco dhṛtarāṣṭraḥ pratāpavān<br>abhipūjya tataḥ paścād idaṃ vacanam abravīt</div>
<div class="sloka" id="194_sloka23"> <a href="194.htm#194_sloka23">23 </a> <br>upapannaṃ mahāprājñe kṛtāstre sūtanandane<br>tvayi vikramasaṃpannam idaṃ vacanam īdṛśam</div>
<div class="sloka" id="194_sloka24"> <a href="194.htm#194_sloka24">24 </a> <br>bhūya eva tu bhīṣmaś ca droṇo vidura eva ca<br>yuvāṃ ca kurutāṃ buddhiṃ bhaved yā naḥ sukhodayā</div></body></html>