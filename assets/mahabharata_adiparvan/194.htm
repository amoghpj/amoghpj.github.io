<html><body><div class="sloka" id="194_sloka1"> <a href="194.htm#194_sloka1">1 </a> <br>[karṇa]<br>duryodhana tava prajñā na samyag iti me matiḥ<br>na hy upāyena te śakyāḥ pāṇḍavāḥ kurunandana<br>[कर्ण] <br>दुर्योधन तव प्रज्ञा न सम्यग् इति मे मतिः <br>न ह्य् उपायेन ते शक्याः पाण्डवाः कुरुनन्दन </div>
<div class="sloka" id="194_sloka2"> <a href="194.htm#194_sloka2">2 </a> <br>pūrvam eva hite sūkṣmair upāyair yatitās tvayā<br>nigrahītuṃ yadā vīra śakitā na tadā tvayā<br>पूर्वम् एव हिते सूक्ष्मैर् उपायैर् यतितास् त्वया <br>निग्रहीतुं यदा वीर शकिता न तदा त्वया </div>
<div class="sloka" id="194_sloka3"> <a href="194.htm#194_sloka3">3 </a> <br>ihaiva vartamānās te samīpe tava pārthiva<br>ajātapakṣāḥ śiśavaḥ śakitā naiva bādhitum<br>इहैव वर्तमानास् ते समीपे तव पार्थिव <br>अजातपक्षाः शिशवः शकिता नैव बाधितुम् </div>
<div class="sloka" id="194_sloka4"> <a href="194.htm#194_sloka4">4 </a> <br>jātapakṣā videśasthā vivṛddhāḥ sarvaśo 'dya te<br>nopāya sādhyāḥ kaunteyā mamaiṣā matir acyuta<br>जातपक्षा विदेशस्था विवृद्धाः सर्वशो 'द्य ते <br>नोपाय साध्याः कुन्तेया ममैषा मतिर् अच्युत </div>
<div class="sloka" id="194_sloka5"> <a href="194.htm#194_sloka5">5 </a> <br>na ca te vyasanair yoktuṃ śakyā diṣṭa kṛtā hi te<br>śaṅkitāś cepsavaś caiva pitṛpaitāmahaṃ padam<br>न च ते व्यसनैर् योक्तुं शक्या दिष्ट कृता हि ते <br>शङ्किताश् चेप्सवश् चैव पितृपैतामहं पदम् </div>
<div class="sloka" id="194_sloka6"> <a href="194.htm#194_sloka6">6 </a> <br>paraspareṇa bhedaś ca nādhātuṃ teṣu śakyate<br>ekasyāṃ ye ratāḥ patnyāṃ na bhidyante parasparam<br>परस्परेण भेदश् च नाधातुं तेषु शक्यते <br>एकस्यां ये रताः पत्न्यां न भिद्यन्ते परस्परम् </div>
<div class="sloka" id="194_sloka7"> <a href="194.htm#194_sloka7">7 </a> <br>na cāpi kṛṣṇā śakyeta tebhyo bhedayituṃ paraiḥ<br>paridyūnān vṛtavatī kim utādya mṛjāvataḥ<br>न चापि कृष्णा शक्येत तेभ्यो भेदयितुं परैः <br>परिद्यूनान् वृतवती किम् उताद्य मृजावतः </div>
<div class="sloka" id="194_sloka8"> <a href="194.htm#194_sloka8">8 </a> <br>īpsitaś ca guṇaḥ strīṇām ekasyā bahu bhartṛtā<br>taṃ ca prāptavatī kṛṣṇā na sā bhedayituṃ sukham<br>ईप्सितश् च गुणः स्त्रीणाम् एकस्या बहु भर्तृता <br>तं च प्राप्तवती कृष्णा न सा भेदयितुं सुखम् </div>
<div class="sloka" id="194_sloka9"> <a href="194.htm#194_sloka9">9 </a> <br>ārya vṛttaś ca pāñcālyo na sa rājā dhanapriyaḥ<br>na saṃtyakṣyati kaunteyān rājyadānair api dhruvam<br>आर्य वृत्तश् च पाञ्चाल्यो न स राजा धनप्रियः <br>न संत्यक्ष्यति कुन्तेयान् राज्यदानैर् अपि ध्रुवम् </div>
<div class="sloka" id="194_sloka10"> <a href="194.htm#194_sloka10">10 </a> <br>tathāsya putro guṇavān anuraktaś ca pāṇḍavān<br>tasmān nopāya sādhyāṃs tān ahaṃ manye kathaṃ cana<br>तथास्य पुत्रो गुणवान् अनुरक्तश् च पाण्डवान् <br>तस्मान् नोपाय साध्यांस् तान् अहं मन्ये कथं चन </div>
<div class="sloka" id="194_sloka11"> <a href="194.htm#194_sloka11">11 </a> <br>idaṃ tv adya kṣamaṃ kartum asmākaṃ puruṣarṣabha<br>yāvan na kṛtamūlās te pāṇḍaveyā viśāṃ pate<br>tavat praharaṇīyās te rocatāṃ tava vikramaḥ<br>इदं त्व् अद्य क्षमं कर्तुम् अस्माकं पुरुषर्षभ <br>यावन् न कृतमूलास् ते पाण्डवेया विशां पते <br>तवत् प्रहरणीयास् ते रोचतां तव विक्रमः </div>
<div class="sloka" id="194_sloka12"> <a href="194.htm#194_sloka12">12 </a> <br>asmat pakṣo mahān yāvad yāvat pāñcālako laghuḥ<br>tāvat praharaṇaṃ teṣāṃ kriyatāṃ mā vicāraya<br>अस्मत् पक्षो महान् यावद् यावत् पाञ्चालको लघुः <br>तावत् प्रहरणं तेषां क्रियतां मा विचारय </div>
<div class="sloka" id="194_sloka13"> <a href="194.htm#194_sloka13">13 </a> <br>vāhanāni prabhūtāni mitrāṇi bahulāni ca<br>yācan na teṣāṃ gāndhāre tāvad evāśu vikrama<br>वाहनानि प्रभूतानि मित्राणि बहुलानि च <br>याचन् न तेषां गान्धारे तावद् एवाशु विक्रम </div>
<div class="sloka" id="194_sloka14"> <a href="194.htm#194_sloka14">14 </a> <br>yāvac ca rājā pāñcālyo nodyame kurute manaḥ<br>saha putrair mahāvīryais tāvad evāśu vikrama<br>यावच् च राजा पाञ्चाल्यो नोद्यमे कुरुते मनः <br>सह पुत्रैर् महावीर्यैस् तावद् एवाशु विक्रम </div>
<div class="sloka" id="194_sloka15"> <a href="194.htm#194_sloka15">15 </a> <br>yāvann āyāti vārṣṇeyaḥ karṣan yāvad avāhinīm<br>rājyārthe pāṇḍaveyānāṃ tāvad evāśu vikrama<br>यावन्न् आयाति वार्ष्णेयः कर्षन् यावद् अवाहिनीम् <br>राज्यार्थे पाण्डवेयानां तावद् एवाशु विक्रम </div>
<div class="sloka" id="194_sloka16"> <a href="194.htm#194_sloka16">16 </a> <br>vasūni vividhān bhogān rājyam eva ca kevalam<br>nātyājyam asti kṛṣṇasya pāṇḍavārthe mahīpate<br>वसूनि विविधान् भोगान् राज्यम् एव च केवलम् <br>नात्याज्यम् अस्ति कृष्णस्य पाण्डवार्थे महीपते </div>
<div class="sloka" id="194_sloka17"> <a href="194.htm#194_sloka17">17 </a> <br>vikrameṇa mahī prāptā bharatena mahātmanā<br>vikrameṇa ca lokāṃs trīñ jitavān pākaśāsanaḥ<br>विक्रमेण मही प्राप्ता भरतेन महात्मना <br>विक्रमेण च लोकांस् त्रीञ् जितवान् पाकशासनः </div>
<div class="sloka" id="194_sloka18"> <a href="194.htm#194_sloka18">18 </a> <br>vikramaṃ ca praśaṃsanti kṣatriyasya viśāṃ pate<br>svako hi dharmaḥ śūrāṇāṃ vikramaḥ pārthivarṣabha<br>विक्रमं च प्रशंसन्ति क्षत्रियस्य विशां पते <br>स्वको हि धर्मः शूराणां विक्रमः पार्थिवर्षभ </div>
<div class="sloka" id="194_sloka19"> <a href="194.htm#194_sloka19">19 </a> <br>te balena vayaṃ rājan mahatā caturaṅgiṇā<br>pramathya drupadaṃ śīghram ānayāmeha pāṇḍavān<br>ते बलेन वयं राजन् महता चतुरङ्गिणा <br>प्रमथ्य द्रुपदं शीघ्रम् आनयामेह पाण्डवान् </div>
<div class="sloka" id="194_sloka20"> <a href="194.htm#194_sloka20">20 </a> <br>na hi sāmnā na dānena na bhedena ca pāṇḍavāḥ<br>śakyāḥ sādhayituṃ tasmād vikrameṇaiva tāñ jahi<br>न हि साम्ना न दानेन न भेदेन च पाण्डवाः <br>शक्याः साधयितुं तस्माद् विक्रमेणैव ताञ् जहि </div>
<div class="sloka" id="194_sloka21"> <a href="194.htm#194_sloka21">21 </a> <br>tān vikrameṇa jitvemām akhilāṃ bhuṅkṣva medinīm<br>nānyam atra prapaśyāmi kāryopāyaṃ janādhipa<br>तान् विक्रमेण जित्वेमाम् अखिलां भुङ्क्ष्व मेदिनीम् <br>नान्यम् अत्र प्रपश्यामि कार्योपायं जनाधिप </div>
<div class="sloka" id="194_sloka22"> <a href="194.htm#194_sloka22">22 </a> <br>[vai]<br>śrutvā tu rādheya vaco dhṛtarāṣṭraḥ pratāpavān<br>abhipūjya tataḥ paścād idaṃ vacanam abravīt<br>[वै] <br>श्रुत्वा तु राधेय वचो धृतराष्ट्रः प्रतापवान् <br>अभिपूज्य ततः पश्चाद् इदं वचनम् अब्रवीत् </div>
<div class="sloka" id="194_sloka23"> <a href="194.htm#194_sloka23">23 </a> <br>upapannaṃ mahāprājñe kṛtāstre sūtanandane<br>tvayi vikramasaṃpannam idaṃ vacanam īdṛśam<br>उपपन्नं महाप्राज्ञे कृतास्त्रे सूतनन्दने <br>त्वयि विक्रमसंपन्नम् इदं वचनम् ईदृशम् </div>
<div class="sloka" id="194_sloka24"> <a href="194.htm#194_sloka24">24 </a> <br>bhūya eva tu bhīṣmaś ca droṇo vidura eva ca<br>yuvāṃ ca kurutāṃ buddhiṃ bhaved yā naḥ sukhodayā<br>भूय एव तु भीष्मश् च द्रोणो विदुर एव च <br>युवां च कुरुतां बुद्धिं भवेद् या नः सुखोदया </div></body></html>