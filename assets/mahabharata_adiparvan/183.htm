<html><body><div class="sloka" id="183_sloka1"> <a href="183.htm#183_sloka1">1 </a> <br>[vai]<br>bhrātṛvacas tat prasamīkṣya sarve; jyeṣṭhasya pāṇḍos tanayās tadānīm<br>tam evārthaṃ dhyāyamānā manobhir; āsāṃ cakrur atha tatrāmitaujāḥ</div>
<div class="sloka" id="183_sloka2"> <a href="183.htm#183_sloka2">2 </a> <br>vṛṣṇipravīras tu kurupravīrān; āśaṅkamānaḥ saharauhiṇeyaḥ<br>jagāma tāṃ bhārgava karmaśālāṃ; yatrāsate te puruṣapravīrāḥ</div>
<div class="sloka" id="183_sloka3"> <a href="183.htm#183_sloka3">3 </a> <br>tatropaviṣṭaṃ pṛthu dīrghabāhuṃ; dadarśa kṛṣṇaḥ saharauhiṇeyaḥ<br>ajātaśatruṃ parivārya tāṃś ca; upopaviṣṭāñ jvalanaprakāśān</div>
<div class="sloka" id="183_sloka4"> <a href="183.htm#183_sloka4">4 </a> <br>tato 'bravīd vāsudevo 'bhigamya; kuntīsutaṃ dharmabhṛtāṃ variṣṭahm<br>kṛṣṇo 'ham asmīti nipīḍya pādau; yudhiṣṭhirasyājamīḍhasya rājñaḥ</div>
<div class="sloka" id="183_sloka5"> <a href="183.htm#183_sloka5">5 </a> <br>tathaiva tasyāpy anu rauhiṇeyas; tau cāpi hṛṣṭāḥ kuravo 'bhyanandan<br>pitṛṣvasuś cāpi yadupravīrāv; agṛhṇatāṃ bhāratamukhyapādau</div>
<div class="sloka" id="183_sloka6"> <a href="183.htm#183_sloka6">6 </a> <br>ajātaśatruś ca kurupravīraḥ; papraccha kṛṣṇaṃ kuśalaṃ nivedya<br>kathaṃ vayaṃ vāsudeva tvayeha; gūḍhā vasanto viditāḥ sma sarve</div>
<div class="sloka" id="183_sloka7"> <a href="183.htm#183_sloka7">7 </a> <br>tam abravīd vāsudevaḥ prahasya; gūḍho 'py agnir jñāyata eva rājan<br>taṃ vikramaṃ pāṇḍaveyānatītya; ko 'nyaḥ kartā vidyate mānuṣeṣu</div>
<div class="sloka" id="183_sloka8"> <a href="183.htm#183_sloka8">8 </a> <br>diṣṭyā tasmāt pāvakāt saṃpramuktā; yūyaṃ sarve pāṇḍavāḥ śatrusāhāḥ<br>diṣṭyā pāpo dhṛtarāṣṭrasya putraḥ; sahāmātyo na sakāmo 'bhaviṣyat</div></body></html>