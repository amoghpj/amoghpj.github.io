<html><body><div class="sloka" id="180_sloka1"> <a href="180.htm#180_sloka1">1 </a> <br>[vai]<br>tasmai ditsati kanyāṃ tu brāhmaṇāya mahātmane<br>kopa āsīn mahīpānām ālokyānyonyam antikāt</div>
<div class="sloka" id="180_sloka2"> <a href="180.htm#180_sloka2">2 </a> <br>asmān ayam atikramya tṛṇī kṛtyaca saṃgatān<br>dātum icchati viprāya draupadīṃ yoṣitāṃ varām</div>
<div class="sloka" id="180_sloka3"> <a href="180.htm#180_sloka3">3 </a> <br>nihanmainaṃ durātmānaṃ yo 'yam asmān na manyate<br>na hy arhaty eṣa satkāraṃ nāpi vṛddhakramaṃ guṇaiḥ</div>
<div class="sloka" id="180_sloka4"> <a href="180.htm#180_sloka4">4 </a> <br>hanmainaṃ saha putreṇa durācāraṃ nṛpa dviṣam<br>ayaṃ hi sarvān āhūya satkṛtya ca narādhipān<br>guṇavad bhojayitvā ca tataḥ paścād vinindati</div>
<div class="sloka" id="180_sloka5"> <a href="180.htm#180_sloka5">5 </a> <br>asmin rājasamāvāye devānām iva saṃnaye<br>kim ayaṃ sadṛśaṃ kaṃ cin nṛpatiṃ naiva dṛṣṭavān</div>
<div class="sloka" id="180_sloka6"> <a href="180.htm#180_sloka6">6 </a> <br>na ca vipreṣv adhīkāro vidyate varaṇaṃ prati<br>svayaṃvaraḥ kṣatriyāṇām itīyaṃ prathivā śrutiḥ</div>
<div class="sloka" id="180_sloka7"> <a href="180.htm#180_sloka7">7 </a> <br>atha vā yadi kanyeyaṃ neha kaṃ cid bubhūṣati<br>agnāv enāṃ parikṣipya yāmarāṣṭrāṇi pārthivāḥ</div>
<div class="sloka" id="180_sloka8"> <a href="180.htm#180_sloka8">8 </a> <br>brāhmaṇo yadi vā bālyāl lobhād vā kṛtavān idam<br>vipriyaṃ pārthivendrāṇāṃ naiṣa vadhyaḥ kathaṃ cana</div>
<div class="sloka" id="180_sloka9"> <a href="180.htm#180_sloka9">9 </a> <br>brāhmaṇārthaṃ hi no rājyaṃ jīvitaṃ ca vasūni ca<br>putrapautraṃ ca yac cānyad asmākaṃ vidyate dhanam</div>
<div class="sloka" id="180_sloka10"> <a href="180.htm#180_sloka10">10 </a> <br>avamānabhayād etat svadharmasya ca rakṣaṇāt<br>svayaṃvarāṇāṃ cānyeṣāṃ mā bhūd evaṃvidhā gatiḥ</div>
<div class="sloka" id="180_sloka11"> <a href="180.htm#180_sloka11">11 </a> <br>ity uktvā rājaśārdūlā hṛṣṭāḥ parighabāhavaḥ<br>drupadaṃ saṃjighṛkṣantaḥ sāyudhāḥ samupādravan</div>
<div class="sloka" id="180_sloka12"> <a href="180.htm#180_sloka12">12 </a> <br>tān gṛhītaśarāvāpān kruddhān āpatato nṛpān<br>drupado vīkṣya saṃtrāsād brāhmaṇāñ śaraṇaṃ gataḥ</div>
<div class="sloka" id="180_sloka13"> <a href="180.htm#180_sloka13">13 </a> <br>vegenāpatatas tāṃs tu prabhinnān iva vāraṇān<br>pāṇḍuputrau mahāvīryau pratīyatur ariṃdamau</div>
<div class="sloka" id="180_sloka14"> <a href="180.htm#180_sloka14">14 </a> <br>tataḥ samutpetur udāyudhās te; mahīkṣito baddhatalāṅgulitrāḥ<br>jighāṃsamānāḥ kururājaputrāv; amarṣayanto 'rjuna bhīmasenau</div>
<div class="sloka" id="180_sloka15"> <a href="180.htm#180_sloka15">15 </a> <br>tatas tu bhīmo 'dbhutavīryakarmā; mahābalo vajrasamānavīryaḥ<br>utpāṭya dorbhyāṃ drumam ekavīro; niṣpatrayām āsa yathā gajendraḥ</div>
<div class="sloka" id="180_sloka16"> <a href="180.htm#180_sloka16">16 </a> <br>taṃ vṛkṣam ādāya ripupramāthī; daṇḍīva daṇḍaṃ pitṛrāja ugram<br>tasthau samīpe puruṣarṣabhasya; pārthasya pārthaḥ pṛthu dīrghabāhuḥ</div>
<div class="sloka" id="180_sloka17"> <a href="180.htm#180_sloka17">17 </a> <br>tat prekṣya karmātimanuṣya buddher; jiṣṇoḥ sahabhrātur acintyakarmā<br>dāmodaro bhrātaram ugravīryaṃ; halāyudhaṃ vākyam idaṃ babhāṣe</div>
<div class="sloka" id="180_sloka18"> <a href="180.htm#180_sloka18">18 </a> <br>ya eṣa mattarṣabha tulyagāmī; mahad dhanuḥ karṣati tālamātram<br>eṣo 'rjuno nātra vicāryam asti; yady asmi saṃkarṣaṇa vāsudevaḥ</div>
<div class="sloka" id="180_sloka19"> <a href="180.htm#180_sloka19">19 </a> <br>ya eṣa vṛkṣaṃ tarasāvarujya; rājñāṃ vikāre sahasā nivṛttaḥ<br>vṛkodaro nānya ihaitad adya kartuṃ; samartho bhuvi martyadharmā</div>
<div class="sloka" id="180_sloka20"> <a href="180.htm#180_sloka20">20 </a> <br>yo 'sau purastāt kamalāyatākṣas; tanur mahāsiṃhagatir vinītaḥ<br>gauraḥ pralambojjvala cāru ghoṇo; viniḥsṛtaḥ so 'cyuta dharmarājaḥ</div>
<div class="sloka" id="180_sloka21"> <a href="180.htm#180_sloka21">21 </a> <br>yau tau kumārāv iva kārtikeyau; dvāv aśvineyāv iti me pratarkaḥ<br>muktā hi tasmāj jatu veśma dāhān; mayā śrutāḥ pāṇḍusutāḥ pṛthā ca</div></body></html>