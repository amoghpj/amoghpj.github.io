<html><body><div class="sloka" id="218_sloka1"> <a href="218.htm#218_sloka1">1 </a> <br>[vai]<br>tasyābhivarṣato vāri pāṇḍavaḥ pratyavārayat<br>śaravarṣeṇa bībhatsur uttamāstrāṇi darśayan</div>
<div class="sloka" id="218_sloka2"> <a href="218.htm#218_sloka2">2 </a> <br>śaraiḥ samantataḥ sarvaṃ khāṇḍavaṃ cāpi pāṇḍavaḥ<br>chādayām āsa tad varṣam apakṛṣya tato vanāt</div>
<div class="sloka" id="218_sloka3"> <a href="218.htm#218_sloka3">3 </a> <br>na ca sma kiṃ cic chaknoti bhūtaṃ niścaritaṃ tataḥ<br>saṃchādyamāne khagamair asyatā savyasācinā</div>
<div class="sloka" id="218_sloka4"> <a href="218.htm#218_sloka4">4 </a> <br>takṣakas tu na tatrāsīt sarparājo mahābalaḥ<br>dahyamāne vane tasmin kurukṣetre 'bhavat tadā</div>
<div class="sloka" id="218_sloka5"> <a href="218.htm#218_sloka5">5 </a> <br>aśvasenas tu tatrāsīt takṣakasya suto balī<br>sa yatnam akarot tīvraṃ mokṣārthaṃ havyavāhanāt</div>
<div class="sloka" id="218_sloka6"> <a href="218.htm#218_sloka6">6 </a> <br>na śaśāka vinirgantuṃ kaunteya śarapīḍitaḥ<br>mokṣayām āsa taṃ mātā nigīrya bhujagātmajā</div>
<div class="sloka" id="218_sloka7"> <a href="218.htm#218_sloka7">7 </a> <br>tasya pūrvaṃ śiro grastaṃ puccham asya nigīryate<br>ūrdhvam ācakrame sā tu pannagī putragṛddhinī</div>
<div class="sloka" id="218_sloka8"> <a href="218.htm#218_sloka8">8 </a> <br>tasyās tīkṣṇena bhallena pṛthu dhāreṇa pāṇḍavaḥ<br>śiraś ciccheda gacchantyās tām apaśyat sureśvaraḥ</div>
<div class="sloka" id="218_sloka9"> <a href="218.htm#218_sloka9">9 </a> <br>taṃ mumocayiṣur vajrī vātavarṣeṇa pāṇḍavam<br>mohayām āsa tat kālam aśvasenas tvam ucyate</div>
<div class="sloka" id="218_sloka10"> <a href="218.htm#218_sloka10">10 </a> <br>tāṃ ca māyāṃ tadā dṛṣṭvā ghorāṃ nāgena vañcitaḥ<br>dvidhā tridhā ca ciccheda khagatān eva bhārata</div>
<div class="sloka" id="218_sloka11"> <a href="218.htm#218_sloka11">11 </a> <br>śaśāpa taṃ ca saṃkruddho bībhatsur jihmagāminam<br>pāvako vāsudevaś ca apratiṣṭho bhaved iti</div>
<div class="sloka" id="218_sloka12"> <a href="218.htm#218_sloka12">12 </a> <br>tato jiṣṇuḥ sahasrākṣaṃ khaṃ vitatyeṣubhiḥ śitaiḥ<br>yodhayām āsa saṃkruddho vañcanāṃ tām anusmaran</div>
<div class="sloka" id="218_sloka13"> <a href="218.htm#218_sloka13">13 </a> <br>devarāḍ api taṃ dṛṣṭvā saṃrabdham iva phalgunam<br>svam astram asṛjad dīptaṃ yat tatānākhilaṃ nabhaḥ</div>
<div class="sloka" id="218_sloka14"> <a href="218.htm#218_sloka14">14 </a> <br>tato vāyur mahāghoṣaḥ kṣobhayan sarvasāgarān<br>viyatstho 'janayan meghāñ jaladhārā muca ākulān</div>
<div class="sloka" id="218_sloka15"> <a href="218.htm#218_sloka15">15 </a> <br>tad vighātārtham asṛjad arjuno 'py astram uttamam<br>vāyavyam evābhimantrya pratipattiviśāradaḥ</div>
<div class="sloka" id="218_sloka16"> <a href="218.htm#218_sloka16">16 </a> <br>tenendrāśani meghānāṃ vīryaujas tadvināśitam<br>jaladhārāś ca tāḥ śeṣaṃ jagmur neśuś ca vidyutaḥ</div>
<div class="sloka" id="218_sloka17"> <a href="218.htm#218_sloka17">17 </a> <br>kṣaṇena cābhavad vyoma saṃpraśānta rajas tamaḥ<br>sukhaśītānila guṇaṃ prakṛtisthārka maṇḍalam</div>
<div class="sloka" id="218_sloka18"> <a href="218.htm#218_sloka18">18 </a> <br>niṣpratīkāra hṛṣṭaś ca hutabhug vividhākṛtiḥ<br>prajajvālātulārciṣmān svanādaiḥ pūrayañ jagat</div>
<div class="sloka" id="218_sloka19"> <a href="218.htm#218_sloka19">19 </a> <br>kṛṣṇābhyāṃ rakṣitaṃ dṛṣṭvā taṃ ca dāvam ahaṃ kṛtāḥ<br>samutpetur athākāśaṃ suparṇādyāḥ patatriṇaḥ</div>
<div class="sloka" id="218_sloka20"> <a href="218.htm#218_sloka20">20 </a> <br>garuḍā vajrasadṛśaiḥ pakṣatuṇḍa nakhais tathā<br>prahartukāmāḥ saṃpetur ākāśāt kṛṣṇa pāṇḍavau</div>
<div class="sloka" id="218_sloka21"> <a href="218.htm#218_sloka21">21 </a> <br>tathaivoraga saṃghātāḥ pāṇḍavasya samīpataḥ<br>utsṛjanto viṣaṃ ghoraṃ niścerur jvalitānanāḥ</div>
<div class="sloka" id="218_sloka22"> <a href="218.htm#218_sloka22">22 </a> <br>tāṃś cakarta śaraiḥ pārthaḥ saroṣān dṛśyakhe carān<br>vivaśāś cāpatan dīptaṃ dehābhāvāya pāvakam</div>
<div class="sloka" id="218_sloka23"> <a href="218.htm#218_sloka23">23 </a> <br>tataḥ surāḥ sagandharvā yakṣarākṣasa pannagāḥ<br>utpetur nādam atulam utsṛjanto raṇārthiṇaḥ</div>
<div class="sloka" id="218_sloka24"> <a href="218.htm#218_sloka24">24 </a> <br>ayaḥ kaṇapa cakrāśma bhuśuṇḍy udyatabāhavaḥ<br>kṛṣṇa pārthau jighāṃsantaḥ krodhasaṃmūrcchitaujasaḥ</div>
<div class="sloka" id="218_sloka25"> <a href="218.htm#218_sloka25">25 </a> <br>teṣām abhivyāharatāṃ śastravarṣaṇṃ ca muñcatām<br>pramamāthottamāṅgāni bībhatsur niśitaiḥ śaraiḥ</div>
<div class="sloka" id="218_sloka26"> <a href="218.htm#218_sloka26">26 </a> <br>kṛṣṇaś ca sumahātejāś cakreṇāri nihā tadā<br>daityadānava saṃghānāṃ cakāra kadanaṃ mahat</div>
<div class="sloka" id="218_sloka27"> <a href="218.htm#218_sloka27">27 </a> <br>athāpare śarair viddhāś cakravegeritās tadā<br>velām iva samāsādya vyātiṣṭhanta mahaujasaḥ</div>
<div class="sloka" id="218_sloka28"> <a href="218.htm#218_sloka28">28 </a> <br>tataḥ śakro 'bhisaṃkruddhas tridaśānāṃ maheśvaraḥ<br>pāṇḍuraṃ gajam āsthāya tāv ubhau samabhidravat</div>
<div class="sloka" id="218_sloka29"> <a href="218.htm#218_sloka29">29 </a> <br>aśaniṃ gṛhya tarasā vajram astram avāsṛjat<br>hatāv etāv iti prāha surān asurasūdanaḥ</div>
<div class="sloka" id="218_sloka30"> <a href="218.htm#218_sloka30">30 </a> <br>tataḥ samudyatāṃ dṛṣṭvā devendreṇa mahāśanim<br>jagṛhuḥ sarvaśastrāṇi svāni svāni surās tadā</div>
<div class="sloka" id="218_sloka31"> <a href="218.htm#218_sloka31">31 </a> <br>kāladaṇḍaṃ yamo rājā śibikāṃ ca dhaneśvaraḥ<br>pāśaṃ ca varuṇas tatra vicakraṃ ca tathā śivaḥ</div>
<div class="sloka" id="218_sloka32"> <a href="218.htm#218_sloka32">32 </a> <br>oṣadhīr dīpyamānāś ca jagṛhāte 'śvināv api<br>jagṛhe ca dhanur dhātā musalaṃ ca jayas tathā</div>
<div class="sloka" id="218_sloka33"> <a href="218.htm#218_sloka33">33 </a> <br>parvataṃ cāpi jagrāha kruddhas tvaṣṭā mahābalaḥ<br>aṃśas tu śaktiṃ jagrāha mṛtyur devaḥ paraśvadham</div>
<div class="sloka" id="218_sloka34"> <a href="218.htm#218_sloka34">34 </a> <br>pragṛhya parighaṃ ghoraṃ vicacārāryamā api<br>mitraś ca kṣura paryantaṃ cakraṃ gṛhya vyatiṣṭhata</div>
<div class="sloka" id="218_sloka35"> <a href="218.htm#218_sloka35">35 </a> <br>pūṣā bhagaś ca saṃkruddhaḥ savitā ca viśāṃ pate<br>āttakārmukanistriṃśāḥ kṛṣṇa pārthāv abhidrutāḥ</div>
<div class="sloka" id="218_sloka36"> <a href="218.htm#218_sloka36">36 </a> <br>rudrāś ca vasavaś caiva marutaś ca mahābalāḥ<br>viśve devās tathā sādhyā dīpyamānāḥ svatejasā</div>
<div class="sloka" id="218_sloka37"> <a href="218.htm#218_sloka37">37 </a> <br>ete cānye ca bahavo devās tau puruṣottamau<br>kṛṣṇa pārthau jighāṃsantaḥ pratīyur vividhāyudhāḥ</div>
<div class="sloka" id="218_sloka38"> <a href="218.htm#218_sloka38">38 </a> <br>tatrādbhutāny adṛśyanta nimittāni mahāhave<br>yugāntasamarūpāṇi bhūtotsādāya bhārata</div>
<div class="sloka" id="218_sloka39"> <a href="218.htm#218_sloka39">39 </a> <br>tathā tu dṛṣṭvā saṃrabdhaṃ śakraṃ devaiḥ sahācyutau<br>abhītau yudhi durdharṣau tasthatuḥ sajjakārmukau</div>
<div class="sloka" id="218_sloka40"> <a href="218.htm#218_sloka40">40 </a> <br>āgatāṃś caiva tān dṛṣṭvā devān ekaikaśas tataḥ<br>nyavārayetāṃ saṃkruddhau bāṇair varjopamais tadā</div>
<div class="sloka" id="218_sloka41"> <a href="218.htm#218_sloka41">41 </a> <br>asakṛd bhagnasaṃkalpāḥ surāś ca bahuśaḥ kṛtāḥ<br>bhayād raṇaṃ parityajya śakram evābhiśiśriyuḥ</div>
<div class="sloka" id="218_sloka42"> <a href="218.htm#218_sloka42">42 </a> <br>dṛṣṭvā nivāritān devān mādhavenārjunena ca<br>āścaryam agamas tatra munayo divi viṣṭhitāḥ</div>
<div class="sloka" id="218_sloka43"> <a href="218.htm#218_sloka43">43 </a> <br>śakraś cāpi tayor vīryam upalabhyāsakṛd raṇe<br>babhūva paramaprīto bhūyaś caitāv ayodhayat</div>
<div class="sloka" id="218_sloka44"> <a href="218.htm#218_sloka44">44 </a> <br>tato 'śmavarṣaṃ sumahad vyasṛjat pākaśāsanaḥ<br>bhūya eva tadā vīryaṃ jijñāsuḥ savyasācinaḥ<br>tac charair arjuno varṣaṃ pratijaghne 'tyamarṣaṇaḥ</div>
<div class="sloka" id="218_sloka45"> <a href="218.htm#218_sloka45">45 </a> <br>viphalaṃ kriyamāṇaṃ tat saṃprekṣya ca śatakratuḥ<br>bhūyaḥ saṃvardhayām āsa tad varṣaṃ devarāḍ atha</div>
<div class="sloka" id="218_sloka46"> <a href="218.htm#218_sloka46">46 </a> <br>so 'śmavarṣaṃ mahāvegair iṣubhiḥ pākaśāsaniḥ<br>vilayaṃ gamayām āsa harṣayan pitaraṃ tadā</div>
<div class="sloka" id="218_sloka47"> <a href="218.htm#218_sloka47">47 </a> <br>samutpāṭya tu pāṇibhyāṃ mandarāc chikharaṃ mahat<br>sadrumaṃ vyasṛjac chakro jighāṃsuḥ pāṇḍunandanam</div>
<div class="sloka" id="218_sloka48"> <a href="218.htm#218_sloka48">48 </a> <br>tato 'rjuno vegavadbhir jvalitāgrair ajihmagaiḥ<br>bāṇair vidhvaṃsayām āsa gireḥ śṛṅgaṃ sahasradhā</div>
<div class="sloka" id="218_sloka49"> <a href="218.htm#218_sloka49">49 </a> <br>girer viśīryamāṇasya tasya rūpaṃ tadā babhau<br>sārkacandra grahasyeva nabhasaḥ praviśīryataḥ</div></body></html>