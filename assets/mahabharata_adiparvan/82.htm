<html><body><div class="sloka" id="82_sloka1"> <a href="82.htm#82_sloka1">1 </a> <br>[v]<br>svargataḥ sa tu rājendro nivasan deva sadmani<br>pūjitas tridaśaiḥ sādhyair marudbhir vasubhis tathā<br>[व्] <br>स्वर्गतः स तु राजेन्द्रो निवसन् देव सद्मनि <br>पूजितस् त्रिदशैः साध्यैर् मरुद्भिर् वसुभिस् तथा </div>
<div class="sloka" id="82_sloka2"> <a href="82.htm#82_sloka2">2 </a> <br>devalokād brahmalokaṃ saṃcaran puṇyakṛd vaśī<br>avasat pṛthivīpālo dīrghakālam iti śrutiḥ<br>देवलोकाद् ब्रह्मलोकं संचरन् पुण्यकृद् वशी <br>अवसत् पृथिवीपालो दीर्घकालम् इति श्रुतिः </div>
<div class="sloka" id="82_sloka3"> <a href="82.htm#82_sloka3">3 </a> <br>sa kadā cin nṛpaśreṣṭho yayātiḥ śakram āgamat<br>kathānte tatra śakreṇa pṛṣṭaḥ sa pṛthivīpatiḥ<br>स कदा चिन् नृपश्रेष्ठो ययातिः शक्रम् आगमत् <br>कथान्ते तत्र शक्रेण पृष्टः स पृथिवीपतिः </div>
<div class="sloka" id="82_sloka4"> <a href="82.htm#82_sloka4">4 </a> <br>[ṣakra]<br>yadā sa pūrus tava rūpeṇa rājañ; jarāṃ gṛhītvā pracacāra bhūmau<br>tadā rājyaṃ saṃpradāyaiva tasmai; tvayā kim uktaḥ kathayeha satyam<br>[षक्र] <br>यदा स पूरुस् तव रूपेण राजञ्; जरां गृहीत्वा प्रचचार भूमु <br>तदा राज्यं संप्रदायैव तस्मै; त्वया किम् उक्तः कथयेह सत्यम् </div>
<div class="sloka" id="82_sloka5"> <a href="82.htm#82_sloka5">5 </a> <br>[y]<br>gaṅgāyamunayor madhye kṛtsno 'yaṃ viṣayas tava<br>madhye pṛthivyās tvaṃ rājā bhrātaro 'ntyādhipās tava<br>[य्] <br>गङ्गायमुनयोर् मध्ये कृत्स्नो 'यं विषयस् तव <br>मध्ये पृथिव्यास् त्वं राजा भ्रातरो 'न्त्याधिपास् तव </div>
<div class="sloka" id="82_sloka6"> <a href="82.htm#82_sloka6">6 </a> <br>akrodhanaḥ krodhanebhyo viśiṣṭas; tathā titikṣur atitikṣor viśiṣṭaḥ<br>amānuṣebhyo mānuṣāś ca pradhānā; vidvāṃs tathaivāviduṣaḥ pradhānaḥ<br>अक्रोधनः क्रोधनेभ्यो विशिष्टस्; तथा तितिक्षुर् अतितिक्षोर् विशिष्टः <br>अमानुषेभ्यो मानुषाश् च प्रधाना; विद्वांस् तथैवाविदुषः प्रधानः </div>
<div class="sloka" id="82_sloka7"> <a href="82.htm#82_sloka7">7 </a> <br>ākruśyamāno nākrośen manyur eva titikṣataḥ<br>ākroṣṭāraṃ nirdahati sukṛtaṃ cāsya vindati<br>आक्रुश्यमानो नाक्रोशेन् मन्युर् एव तितिक्षतः <br>आक्रोष्टारं निर्दहति सुकृतं चास्य विन्दति </div>
<div class="sloka" id="82_sloka8"> <a href="82.htm#82_sloka8">8 </a> <br>nāruṃ tudaḥ syān na nṛśaṃsavādī; na hīnataḥ param abhyādadīta<br>yayāsya vācā para udvijeta; na tāṃ vaded ruśatīṃ pāpalokyam<br>नारुं तुदः स्यान् न नृशंसवादी; न हीनतः परम् अभ्याददीत <br>ययास्य वाचा पर उद्विजेत; न तां वदेद् रुशतीं पापलोक्यम् </div>
<div class="sloka" id="82_sloka9"> <a href="82.htm#82_sloka9">9 </a> <br>aruṃ tudaṃ puruṣaṃ rūkṣavācaṃ; vāk kaṇṭakair vitudantaṃ manuṣyān<br>vidyād alakṣmīkatamaṃ janānāṃ; mukhe nibaddhāṃ nirṛtiṃ vahantam<br>अरुं तुदं पुरुषं रूक्षवाचं; वाक् कण्टकैर् वितुदन्तं मनुष्यान् <br>विद्याद् अलक्ष्मीकतमं जनानां; मुखे निबद्धां निरृतिं वहन्तम् </div>
<div class="sloka" id="82_sloka10"> <a href="82.htm#82_sloka10">10 </a> <br>sadbhiḥ purastād abhipūjitaḥ syāt; sadbhis tathā pṛṣṭhato rakṣitaḥ syāt<br>sadāsatām ativādāṃs titikṣet; satāṃ vṛttaṃ cādadītārya vṛttaḥ<br>सद्भिः पुरस्ताद् अभिपूजितः स्यात्; सद्भिस् तथा पृष्ठतो रक्षितः स्यात् <br>सदासताम् अतिवादांस् तितिक्षेत्; सतां वृत्तं चाददीतार्य वृत्तः </div>
<div class="sloka" id="82_sloka11"> <a href="82.htm#82_sloka11">11 </a> <br>vāk sāyakā vadanān niṣpatanti; yair āhataḥ śocati rārty ahāni<br>parasya vā marmasu ye patanti; tān paṇḍito nāvasṛjet pareṣu<br>वाक् सायका वदनान् निष्पतन्ति; यैर् आहतः शोचति रार्त्य् अहानि <br>परस्य वा मर्मसु ये पतन्ति; तान् पण्डितो नावसृजेत् परेषु </div>
<div class="sloka" id="82_sloka12"> <a href="82.htm#82_sloka12">12 </a> <br>na hīdṛśaṃ saṃvananaṃ triṣu lokeṣu vidyate<br>yathā maitrī ca bhūteṣu dānaṃ ca madhurā ca vāk<br>न हीदृशं संवननं त्रिषु लोकेषु विद्यते <br>यथा मैत्री च भूतेषु दानं च मधुरा च वाक् </div></body></html>