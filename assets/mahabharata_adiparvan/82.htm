<html><body><div class="sloka" id="82_sloka1"> <a href="82.htm#82_sloka1">1 </a> <br>[v]<br>svargataḥ sa tu rājendro nivasan deva sadmani<br>pūjitas tridaśaiḥ sādhyair marudbhir vasubhis tathā</div>
<div class="sloka" id="82_sloka2"> <a href="82.htm#82_sloka2">2 </a> <br>devalokād brahmalokaṃ saṃcaran puṇyakṛd vaśī<br>avasat pṛthivīpālo dīrghakālam iti śrutiḥ</div>
<div class="sloka" id="82_sloka3"> <a href="82.htm#82_sloka3">3 </a> <br>sa kadā cin nṛpaśreṣṭho yayātiḥ śakram āgamat<br>kathānte tatra śakreṇa pṛṣṭaḥ sa pṛthivīpatiḥ</div>
<div class="sloka" id="82_sloka4"> <a href="82.htm#82_sloka4">4 </a> <br>[ṣakra]<br>yadā sa pūrus tava rūpeṇa rājañ; jarāṃ gṛhītvā pracacāra bhūmau<br>tadā rājyaṃ saṃpradāyaiva tasmai; tvayā kim uktaḥ kathayeha satyam</div>
<div class="sloka" id="82_sloka5"> <a href="82.htm#82_sloka5">5 </a> <br>[y]<br>gaṅgāyamunayor madhye kṛtsno 'yaṃ viṣayas tava<br>madhye pṛthivyās tvaṃ rājā bhrātaro 'ntyādhipās tava</div>
<div class="sloka" id="82_sloka6"> <a href="82.htm#82_sloka6">6 </a> <br>akrodhanaḥ krodhanebhyo viśiṣṭas; tathā titikṣur atitikṣor viśiṣṭaḥ<br>amānuṣebhyo mānuṣāś ca pradhānā; vidvāṃs tathaivāviduṣaḥ pradhānaḥ</div>
<div class="sloka" id="82_sloka7"> <a href="82.htm#82_sloka7">7 </a> <br>ākruśyamāno nākrośen manyur eva titikṣataḥ<br>ākroṣṭāraṃ nirdahati sukṛtaṃ cāsya vindati</div>
<div class="sloka" id="82_sloka8"> <a href="82.htm#82_sloka8">8 </a> <br>nāruṃ tudaḥ syān na nṛśaṃsavādī; na hīnataḥ param abhyādadīta<br>yayāsya vācā para udvijeta; na tāṃ vaded ruśatīṃ pāpalokyam</div>
<div class="sloka" id="82_sloka9"> <a href="82.htm#82_sloka9">9 </a> <br>aruṃ tudaṃ puruṣaṃ rūkṣavācaṃ; vāk kaṇṭakair vitudantaṃ manuṣyān<br>vidyād alakṣmīkatamaṃ janānāṃ; mukhe nibaddhāṃ nirṛtiṃ vahantam</div>
<div class="sloka" id="82_sloka10"> <a href="82.htm#82_sloka10">10 </a> <br>sadbhiḥ purastād abhipūjitaḥ syāt; sadbhis tathā pṛṣṭhato rakṣitaḥ syāt<br>sadāsatām ativādāṃs titikṣet; satāṃ vṛttaṃ cādadītārya vṛttaḥ</div>
<div class="sloka" id="82_sloka11"> <a href="82.htm#82_sloka11">11 </a> <br>vāk sāyakā vadanān niṣpatanti; yair āhataḥ śocati rārty ahāni<br>parasya vā marmasu ye patanti; tān paṇḍito nāvasṛjet pareṣu</div>
<div class="sloka" id="82_sloka12"> <a href="82.htm#82_sloka12">12 </a> <br>na hīdṛśaṃ saṃvananaṃ triṣu lokeṣu vidyate<br>yathā maitrī ca bhūteṣu dānaṃ ca madhurā ca vāk</div></body></html>