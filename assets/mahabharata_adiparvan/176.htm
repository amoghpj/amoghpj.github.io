<html><body><div class="sloka" id="176_sloka1"> <a href="176.htm#176_sloka1">1 </a> <br>[vai]<br>evam uktāḥ prayātās te pāṇḍavā janamejaya<br>rājñā dakṣiṇapāñcālān drupadenābhirakṣitān</div>
<div class="sloka" id="176_sloka2"> <a href="176.htm#176_sloka2">2 </a> <br>tatas te taṃ mahātmānaṃ śuddhātmānam akalmaṣam<br>dadṛśuḥ pāṇḍavā rājan pathi dvaipāyanaṃ tadā</div>
<div class="sloka" id="176_sloka3"> <a href="176.htm#176_sloka3">3 </a> <br>tasmai yathāvat satkāraṃ kṛtvā tena ca sāntvitāḥ<br>kathānte cābhyanujñātāḥ prayayur drupada kṣayam</div>
<div class="sloka" id="176_sloka4"> <a href="176.htm#176_sloka4">4 </a> <br>paśyanto ramaṇīyāni vanāni ca sarāṃsi ca<br>tatra tatra vasantaś ca śanair jagmur mahārathāḥ</div>
<div class="sloka" id="176_sloka5"> <a href="176.htm#176_sloka5">5 </a> <br>svādhyāyavantaḥ śucayo madhurāḥ priyavādinaḥ<br>ānupūrvyeṇa saṃprāptāḥ pāñcālān kurunandanāḥ</div>
<div class="sloka" id="176_sloka6"> <a href="176.htm#176_sloka6">6 </a> <br>te tu dṛṣṭvā puraṃ tac ca skandhāvāraṃ ca pāṇḍavāḥ<br>kumbhakārasya śālāyāṃ niveśaṃ cakrire tadā</div>
<div class="sloka" id="176_sloka7"> <a href="176.htm#176_sloka7">7 </a> <br>tatra bhaikṣaṃ samājahrur brāhmīṃ vṛttiṃ samāśritāḥ<br>tāṃś ca prāptāṃs tadā vīrāñ jajñire na narāḥ kva cit</div>
<div class="sloka" id="176_sloka8"> <a href="176.htm#176_sloka8">8 </a> <br>yajñasenasya kāmas tu pāṇḍavāya kirīṭine<br>kṛṣṇāṃ dadyām iti sadā na caitad vivṛṇoti saḥ</div>
<div class="sloka" id="176_sloka9"> <a href="176.htm#176_sloka9">9 </a> <br>so 'nveṣamāṇaḥ kaunteyān pāñcālyo janamejaya<br>dṛḍhaṃ dhanur anāyamyaṃ kārayām āsa bhārata</div>
<div class="sloka" id="176_sloka10"> <a href="176.htm#176_sloka10">10 </a> <br>yantraṃ vaihāyasaṃ cāpi kārayām āsa kṛtrimam<br>tena yantreṇa sahitaṃ rājā lakṣyaṃ ca kāñcanam</div>
<div class="sloka" id="176_sloka11"> <a href="176.htm#176_sloka11">11 </a> <br>[drupada]<br>idaṃ sajyaṃ dhanuḥ kṛtvā sajyenānena sāyakaiḥ<br>atītya lakṣyaṃ yo veddhā sa labdhā mat sutām iti</div>
<div class="sloka" id="176_sloka12"> <a href="176.htm#176_sloka12">12 </a> <br>[vai]<br>iti sa drupado rājā sarvataḥ samaghoṣayat<br>tac chrutvā pārthivāḥ sarve samīyus tatra bhārata</div>
<div class="sloka" id="176_sloka13"> <a href="176.htm#176_sloka13">13 </a> <br>ṛṣayaś ca mahātmānaḥ svayaṃvaradidṛkṣayā<br>duryodhana purogāś ca sakarṇāḥ kuravo nṛpa</div>
<div class="sloka" id="176_sloka14"> <a href="176.htm#176_sloka14">14 </a> <br>brāhmaṇāś ca mahābhāgā deśebhyaḥ samupāgaman<br>te 'bhyarcitā rājagaṇā drupadena mahātmanā</div>
<div class="sloka" id="176_sloka15"> <a href="176.htm#176_sloka15">15 </a> <br>tataḥ paurajanāḥ sarve sāgaroddhūta niḥsvanāḥ<br>śiśumāra puraṃ prāpya nyaviśaṃs te ca pārthivāḥ</div>
<div class="sloka" id="176_sloka16"> <a href="176.htm#176_sloka16">16 </a> <br>prāguttareṇa nagarād bhūmibhāge same śubhe<br>samājavāṭaḥ śuśubhe bhavanaiḥ sarvatovṛtaḥ</div>
<div class="sloka" id="176_sloka17"> <a href="176.htm#176_sloka17">17 </a> <br>prākāraparikhopeto dvāratoraṇa maṇḍitaḥ<br>vitānena vicitreṇa sarvataḥ samavastṛtaḥ</div>
<div class="sloka" id="176_sloka18"> <a href="176.htm#176_sloka18">18 </a> <br>tūryaughaśatasaṃkīrṇaḥ parārdhyāguru dhūpitaḥ<br>candanodakasiktaś ca mālyadāmaiś ca śobhitaḥ</div>
<div class="sloka" id="176_sloka19"> <a href="176.htm#176_sloka19">19 </a> <br>kailāsaśikharaprakhyair nabhastalavilekhibhiḥ<br>sarvataḥ saṃvṛtair naddhaḥ prāsādaiḥ sukṛtocchritaiḥ</div>
<div class="sloka" id="176_sloka20"> <a href="176.htm#176_sloka20">20 </a> <br>suvarṇajālasaṃvītair maṇikuṭṭima bhūṣitaiḥ<br>sukhārohaṇa sopānair mahāsanaparicchadaiḥ</div>
<div class="sloka" id="176_sloka21"> <a href="176.htm#176_sloka21">21 </a> <br>agrāmyasamavacchannair agurūttamavāsitaiḥ<br>haṃsāccha varṇair bahubhir āyojanasugandhibhiḥ</div>
<div class="sloka" id="176_sloka22"> <a href="176.htm#176_sloka22">22 </a> <br>asaṃbādha śatadvāraiḥ śayanāsanaśobhitaiḥ<br>bahudhātupinaddhāṅgair himavacchikharair iva</div>
<div class="sloka" id="176_sloka23"> <a href="176.htm#176_sloka23">23 </a> <br>tatra nānāprakāreṣu vimāneṣu svalaṃkṛtāḥ<br>spardhamānās tadānyonyaṃ niṣeduḥ sarvapārthivāḥ</div>
<div class="sloka" id="176_sloka24"> <a href="176.htm#176_sloka24">24 </a> <br>tatropaviṣṭān dadṛśur mahāsattvaparākramān<br>rājasiṃhān mahābhāgān kṛṣṇāguru vibhūṣitān</div>
<div class="sloka" id="176_sloka25"> <a href="176.htm#176_sloka25">25 </a> <br>mahāprasādān brahmaṇyān svarāṣṭra parirakṣiṇaḥ<br>priyān sarvasya lokasya sukṛtaiḥ karmabhiḥ śubhaiḥ</div>
<div class="sloka" id="176_sloka26"> <a href="176.htm#176_sloka26">26 </a> <br>mañceṣu ca parārdhyeṣu paurajānapadā janāḥ<br>kṛṣṇā darśanatuṣṭy arthaṃ sarvataḥ samupāviśan</div>
<div class="sloka" id="176_sloka27"> <a href="176.htm#176_sloka27">27 </a> <br>brāhmaṇais te ca sahitāḥ pāṇḍavāḥ samupāviśan<br>ṛddhiṃ pāñcālarājasya paśyantas tām anuttamām</div>
<div class="sloka" id="176_sloka28"> <a href="176.htm#176_sloka28">28 </a> <br>tataḥ samājo vavṛdhe sa rājan divasān bahūn<br>ratnapradāna bahulaḥ śobhito naṭanartakaiḥ</div>
<div class="sloka" id="176_sloka29"> <a href="176.htm#176_sloka29">29 </a> <br>vartamāne samāje tu ramaṇīye 'hni ṣoḍaśe<br>āplutāṅgī suvasanā sarvābharaṇabhūṣitā</div>
<div class="sloka" id="176_sloka30"> <a href="176.htm#176_sloka30">30 </a> <br>vīra kāṃsyam upādāya kāñcanaṃ samalaṃkṛtam<br>avatīrṇā tato raṅgaṃ draupadī bharatarṣabha</div>
<div class="sloka" id="176_sloka31"> <a href="176.htm#176_sloka31">31 </a> <br>purohitaḥ somakānāṃ mantravid brāhmaṇaḥ śuciḥ<br>paristīrya juhāvāgnim ājyena vidhinā tadā</div>
<div class="sloka" id="176_sloka32"> <a href="176.htm#176_sloka32">32 </a> <br>sa tarpayitvā jvalanaṃ brāhmaṇān svasti vācya ca<br>vārayām āsa sarvāṇi vāditrāṇi samantataḥ</div>
<div class="sloka" id="176_sloka33"> <a href="176.htm#176_sloka33">33 </a> <br>niḥśabde tu kṛte tasmin dhṛṣṭadyumno viśāṃ pate<br>raṅgamadhyagatas tatra meghagambhīrayā girā<br>vākyam uccair jagādedaṃ ślakṣṇam arthavad uttamam</div>
<div class="sloka" id="176_sloka34"> <a href="176.htm#176_sloka34">34 </a> <br>idaṃ dhanur lakṣyam ime ca bāṇāḥ; śṛṇvantu me pārthivāḥ sarva eva<br>yantrac chidreṇābhyatikramya lakṣyaṃ; samarpayadhvaṃ khagamair daśārdhaiḥ</div>
<div class="sloka" id="176_sloka35"> <a href="176.htm#176_sloka35">35 </a> <br>etat kartā karma suduṣkaraṃ; yaḥ kulena rūpeṇa balena yuktaḥ<br>tasyādya bhāryā bhaginī mameyaṃ; kṛṣṇā bhavitrī na mṛṣā bravīmi</div></body></html>