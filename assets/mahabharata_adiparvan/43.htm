<html><body><div class="sloka" id="43_sloka1"> <a href="43.htm#43_sloka1">1 </a> <br>[s]<br>vāsukis tv abravīd vākyaṃ jaratkārum ṛṣiṃ tadā<br>sanāmā tava kanyeyaṃ svasā me tapasānvitā</div>
<div class="sloka" id="43_sloka2"> <a href="43.htm#43_sloka2">2 </a> <br>bhariṣyāmi ca te bhāryāṃ pratīcchemāṃ dvijottama<br>rakṣaṇaṃ ca kariṣye 'syāḥ sarvaśaktyā tapodhana</div>
<div class="sloka" id="43_sloka3"> <a href="43.htm#43_sloka3">3 </a> <br>pratiśrute tu nāgena bhariṣye bhaginīm iti<br>jaratkārus tadā veśma bhujagasya jagāma ha</div>
<div class="sloka" id="43_sloka4"> <a href="43.htm#43_sloka4">4 </a> <br>tatra mantravidāṃ śreṣṭhas tapovṛddho mahāvrataḥ<br>jagrāha pāṇiṃ dharmātmā vidhimantrapuraskṛtam</div>
<div class="sloka" id="43_sloka5"> <a href="43.htm#43_sloka5">5 </a> <br>tato vāsagṛhaṃ śubhraṃ pannagendrasya saṃmatam<br>jagāma bhāryām ādāya stūyamāno maharṣibhiḥ</div>
<div class="sloka" id="43_sloka6"> <a href="43.htm#43_sloka6">6 </a> <br>śayanaṃ tatra vai kḷptaṃ spardhyāstaraṇa saṃvṛtam<br>tatra bhāryā sahāyaḥ sa jaratkārur uvāsa ha</div>
<div class="sloka" id="43_sloka7"> <a href="43.htm#43_sloka7">7 </a> <br>sa tatra samayaṃ cakre bhāryayā saha sattamaḥ<br>vipriyaṃ me na kartavyaṃ na ca vācyaṃ kadā cana</div>
<div class="sloka" id="43_sloka8"> <a href="43.htm#43_sloka8">8 </a> <br>tyajeyam apriye hi tvāṃ kṛte vāsaṃ ca te gṛhe<br>etad gṛhāṇa vacanaṃ mayā yat samudīritam</div>
<div class="sloka" id="43_sloka9"> <a href="43.htm#43_sloka9">9 </a> <br>tataḥ paramasaṃvignā svasā nāgapates tu sā<br>atiduḥkhānvitā vācaṃ tam uvācaivam astv iti</div>
<div class="sloka" id="43_sloka10"> <a href="43.htm#43_sloka10">10 </a> <br>tathaiva sā ca bhartāraṃ duḥkhaśīlam upācarat<br>upāyaiḥ śvetakākīyaiḥ priyakāmā yaśasvinī</div>
<div class="sloka" id="43_sloka11"> <a href="43.htm#43_sloka11">11 </a> <br>ṛtukāle tataḥ snātā kadā cid vāsukeḥ svasā<br>bhartāraṃ taṃ yathānyāyam upatasthe mahāmunim</div>
<div class="sloka" id="43_sloka12"> <a href="43.htm#43_sloka12">12 </a> <br>tatra tasyāḥ samabhavad garbho jvalanasaṃnibhaḥ<br>atīva tapasā yukto vaiśvānarasamadyutiḥ<br>śuklapakṣe yathā somo vyavardhata tathaiva saḥ</div>
<div class="sloka" id="43_sloka13"> <a href="43.htm#43_sloka13">13 </a> <br>tataḥ katipayāhasya jaratkārur mahātapāḥ<br>utsaṅge 'syāḥ śiraḥ kṛtvā suṣvāpa parikhinnavat</div>
<div class="sloka" id="43_sloka14"> <a href="43.htm#43_sloka14">14 </a> <br>tasmiṃś ca supte viprendre savitāstam iyād girim<br>ahnaḥ parikṣaye brahmaṃs tataḥ sācintayat tadā<br>vāsuker bhaginī bhītā dharmalopān manasvinī</div>
<div class="sloka" id="43_sloka15"> <a href="43.htm#43_sloka15">15 </a> <br>kiṃ nu me sukṛtaṃ bhūyād bhartur utthāpanaṃ na vā<br>duḥkhaśīlo hi dharmātmā kathaṃ nāsyāparādhnuyām</div>
<div class="sloka" id="43_sloka16"> <a href="43.htm#43_sloka16">16 </a> <br>kopo vā dharmaśīlasya dharmalopo 'tha vā punaḥ<br>dharmalopo garīyān vai syād atrety akaron manaḥ</div>
<div class="sloka" id="43_sloka17"> <a href="43.htm#43_sloka17">17 </a> <br>utthāpayiṣye yady enaṃ dhruvaṃ kopaṃ kariṣyati<br>dharmalopo bhaved asya saṃdhyātikramaṇe dhruvam</div>
<div class="sloka" id="43_sloka18"> <a href="43.htm#43_sloka18">18 </a> <br>iti niścitya manasā jaratkārur bhujaṃgamā<br>tam ṛṣiṃ dīptatapasaṃ śayānam analopamam<br>uvācedaṃ vacaḥ ślakṣṇaṃ tato madhurabhāṣiṇī</div>
<div class="sloka" id="43_sloka19"> <a href="43.htm#43_sloka19">19 </a> <br>uttiṣṭha tvaṃ mahābhāga sūryo 'stam upagacchati<br>saṃdhyām upāssva bhagavann apaḥ spṛṣṭvā yatavrataḥ</div>
<div class="sloka" id="43_sloka20"> <a href="43.htm#43_sloka20">20 </a> <br>prāduṣkṛtāgnihotro 'yaṃ muhūrto ramyadāruṇaḥ<br>saṃdhyā pravartate ceyaṃ paścimāyāṃ diśi prabho</div>
<div class="sloka" id="43_sloka21"> <a href="43.htm#43_sloka21">21 </a> <br>evam uktaḥ sa bhagavāñ jaratkārur mahātapāḥ<br>bhāryāṃ prasphuramāṇauṣṭha idaṃ vacanam abravīt</div>
<div class="sloka" id="43_sloka22"> <a href="43.htm#43_sloka22">22 </a> <br>avamānaḥ prayukto 'yaṃ tvayā mama bhujaṃgame<br>samīpe te na vatsyāmi gamiṣyāmi yathāgatam</div>
<div class="sloka" id="43_sloka23"> <a href="43.htm#43_sloka23">23 </a> <br>na hi tejo 'sti vāmoru mayi supte vibhāvasoḥ<br>astaṃ gantuṃ yathākālam iti me hṛdi vartate</div>
<div class="sloka" id="43_sloka24"> <a href="43.htm#43_sloka24">24 </a> <br>na cāpy avamatasyeha vastuṃ roceta kasya cit<br>kiṃ punar dharmaśīlasya mama vā madvidhasya vā</div>
<div class="sloka" id="43_sloka25"> <a href="43.htm#43_sloka25">25 </a> <br>evam uktā jaratkārur bhartrā hṛdayakampanam<br>abravīd bhaginī tatra vāsukeḥ saṃniveśane</div>
<div class="sloka" id="43_sloka26"> <a href="43.htm#43_sloka26">26 </a> <br>nāvamānāt kṛtavatī tavāhaṃ pratibodhanam<br>dharmalopo na te vipra syād ity etat kṛtaṃ mayā</div>
<div class="sloka" id="43_sloka27"> <a href="43.htm#43_sloka27">27 </a> <br>uvāca bhāryām ity ukto jaratkārur mahātapāḥ<br>ṛṣiḥ kopasamāviṣṭas tyaktukāmo bhujaṃgamām</div>
<div class="sloka" id="43_sloka28"> <a href="43.htm#43_sloka28">28 </a> <br>na me vāg anṛtaṃ prāha gamiṣye 'haṃ bhujaṃgame<br>samayo hy eṣa me pūrvaṃ tvayā saha mithaḥ kṛtaḥ</div>
<div class="sloka" id="43_sloka29"> <a href="43.htm#43_sloka29">29 </a> <br>sukham asmy uṣito bhadre brūyās tvaṃ bhrātaraṃ śubhe<br>ito mayi gate bhīru gataḥ sa bhagavān iti<br>tvaṃ cāpi mayi niṣkrānte na śokaṃ kartum arhasi</div>
<div class="sloka" id="43_sloka30"> <a href="43.htm#43_sloka30">30 </a> <br>ity uktā sānavadyāṅgī pratyuvāca patiṃ tadā<br>jaratkāruṃ jaratkāruś cintāśokaparāyaṇā</div>
<div class="sloka" id="43_sloka31"> <a href="43.htm#43_sloka31">31 </a> <br>bāṣpagadgadayā vācā mukhena pariśuṣyatā<br>kṛtāñjalir varārohā paryaśrunayanā tataḥ<br>dhairyam ālambya vāmorur hṛdayena pravepatā</div>
<div class="sloka" id="43_sloka32"> <a href="43.htm#43_sloka32">32 </a> <br>na mām arhasi dharmajña parityaktum anāgasam<br>dharme sthitāṃ sthito dharme sadā priyahite ratām</div>
<div class="sloka" id="43_sloka33"> <a href="43.htm#43_sloka33">33 </a> <br>pradāne kāraṇaṃ yac ca mama tubhyaṃ dvijottama<br>tad alabdhavatīṃ mandāṃ kiṃ māṃ vakṣyati vāsukhiḥ</div>
<div class="sloka" id="43_sloka34"> <a href="43.htm#43_sloka34">34 </a> <br>mātṛśāpābhibhūtānāṃ jñātīnāṃ mama sattama<br>apatyam īpṣitaṃ tvattas tac ca tāvan na dṛśyate</div>
<div class="sloka" id="43_sloka35"> <a href="43.htm#43_sloka35">35 </a> <br>tvatto hy apatyalābhena jñātīnāṃ me śivaṃ bhavet<br>saṃprayogo bhaven nāyaṃ mama moghas tvayā dvija</div>
<div class="sloka" id="43_sloka36"> <a href="43.htm#43_sloka36">36 </a> <br>jñātīnāṃ hitam icchantī bhagavaṃs tvāṃ prasādaye<br>imam avyaktarūpaṃ me garbham ādhāya sattama<br>kathaṃ tyaktvā mahātmā san gantum icchasy anāgasam</div>
<div class="sloka" id="43_sloka37"> <a href="43.htm#43_sloka37">37 </a> <br>evam uktas tu sa munir bhāryāṃ vacanam abravīt<br>yady uktam anurūpaṃ ca jaratkārus tapodhanaḥ</div>
<div class="sloka" id="43_sloka38"> <a href="43.htm#43_sloka38">38 </a> <br>asty eṣa garbhaḥ subhage tava vaiśvānaropamaḥ<br>ṛṣiḥ paramadharmātmā vedavedāṅgapāragaḥ</div></body></html>