<html><body><div class="sloka" id="43_sloka1"> <a href="43.htm#43_sloka1">1 </a> <br>[s]<br>vāsukis tv abravīd vākyaṃ jaratkārum ṛṣiṃ tadā<br>sanāmā tava kanyeyaṃ svasā me tapasānvitā<br>[स्] <br>वासुकिस् त्व् अब्रवीद् वाक्यं जरत्कारुम् ऋषिं तदा <br>सनामा तव कन्येयं स्वसा मे तपसान्विता </div>
<div class="sloka" id="43_sloka2"> <a href="43.htm#43_sloka2">2 </a> <br>bhariṣyāmi ca te bhāryāṃ pratīcchemāṃ dvijottama<br>rakṣaṇaṃ ca kariṣye 'syāḥ sarvaśaktyā tapodhana<br>भरिष्यामि च ते भार्यां प्रतीच्छेमां द्विजोत्तम <br>रक्षणं च करिष्ये 'स्याः सर्वशक्त्या तपोधन </div>
<div class="sloka" id="43_sloka3"> <a href="43.htm#43_sloka3">3 </a> <br>pratiśrute tu nāgena bhariṣye bhaginīm iti<br>jaratkārus tadā veśma bhujagasya jagāma ha<br>प्रतिश्रुते तु नागेन भरिष्ये भगिनीम् इति <br>जरत्कारुस् तदा वेश्म भुजगस्य जगाम ह </div>
<div class="sloka" id="43_sloka4"> <a href="43.htm#43_sloka4">4 </a> <br>tatra mantravidāṃ śreṣṭhas tapovṛddho mahāvrataḥ<br>jagrāha pāṇiṃ dharmātmā vidhimantrapuraskṛtam<br>तत्र मन्त्रविदां श्रेष्ठस् तपोवृद्धो महाव्रतः <br>जग्राह पाणिं धर्मात्मा विधिमन्त्रपुरस्कृतम् </div>
<div class="sloka" id="43_sloka5"> <a href="43.htm#43_sloka5">5 </a> <br>tato vāsagṛhaṃ śubhraṃ pannagendrasya saṃmatam<br>jagāma bhāryām ādāya stūyamāno maharṣibhiḥ<br>ततो वासगृहं शुभ्रं पन्नगेन्द्रस्य संमतम् <br>जगाम भार्याम् आदाय स्तूयमानो महर्षिभिः </div>
<div class="sloka" id="43_sloka6"> <a href="43.htm#43_sloka6">6 </a> <br>śayanaṃ tatra vai kḷptaṃ spardhyāstaraṇa saṃvṛtam<br>tatra bhāryā sahāyaḥ sa jaratkārur uvāsa ha<br>शयनं तत्र वै कॄप्तं स्पर्ध्यास्तरण संवृतम् <br>तत्र भार्या सहायः स जरत्कारुर् उवास ह </div>
<div class="sloka" id="43_sloka7"> <a href="43.htm#43_sloka7">7 </a> <br>sa tatra samayaṃ cakre bhāryayā saha sattamaḥ<br>vipriyaṃ me na kartavyaṃ na ca vācyaṃ kadā cana<br>स तत्र समयं चक्रे भार्यया सह सत्तमः <br>विप्रियं मे न कर्तव्यं न च वाच्यं कदा चन </div>
<div class="sloka" id="43_sloka8"> <a href="43.htm#43_sloka8">8 </a> <br>tyajeyam apriye hi tvāṃ kṛte vāsaṃ ca te gṛhe<br>etad gṛhāṇa vacanaṃ mayā yat samudīritam<br>त्यजेयम् अप्रिये हि त्वां कृते वासं च ते गृहे <br>एतद् गृहाण वचनं मया यत् समुदीरितम् </div>
<div class="sloka" id="43_sloka9"> <a href="43.htm#43_sloka9">9 </a> <br>tataḥ paramasaṃvignā svasā nāgapates tu sā<br>atiduḥkhānvitā vācaṃ tam uvācaivam astv iti<br>ततः परमसंविग्ना स्वसा नागपतेस् तु सा <br>अतिदुःखान्विता वाचं तम् उवाचैवम् अस्त्व् इति </div>
<div class="sloka" id="43_sloka10"> <a href="43.htm#43_sloka10">10 </a> <br>tathaiva sā ca bhartāraṃ duḥkhaśīlam upācarat<br>upāyaiḥ śvetakākīyaiḥ priyakāmā yaśasvinī<br>तथैव सा च भर्तारं दुःखशीलम् उपाचरत् <br>उपायैः श्वेतकाकीयैः प्रियकामा यशस्विनी </div>
<div class="sloka" id="43_sloka11"> <a href="43.htm#43_sloka11">11 </a> <br>ṛtukāle tataḥ snātā kadā cid vāsukeḥ svasā<br>bhartāraṃ taṃ yathānyāyam upatasthe mahāmunim<br>ऋतुकाले ततः स्नाता कदा चिद् वासुकेः स्वसा <br>भर्तारं तं यथान्यायम् उपतस्थे महामुनिम् </div>
<div class="sloka" id="43_sloka12"> <a href="43.htm#43_sloka12">12 </a> <br>tatra tasyāḥ samabhavad garbho jvalanasaṃnibhaḥ<br>atīva tapasā yukto vaiśvānarasamadyutiḥ<br>śuklapakṣe yathā somo vyavardhata tathaiva saḥ<br>तत्र तस्याः समभवद् गर्भो ज्वलनसंनिभः <br>अतीव तपसा युक्तो वैश्वानरसमद्युतिः <br>शुक्लपक्षे यथा सोमो व्यवर्धत तथैव सः </div>
<div class="sloka" id="43_sloka13"> <a href="43.htm#43_sloka13">13 </a> <br>tataḥ katipayāhasya jaratkārur mahātapāḥ<br>utsaṅge 'syāḥ śiraḥ kṛtvā suṣvāpa parikhinnavat<br>ततः कतिपयाहस्य जरत्कारुर् महातपाः <br>उत्सङ्गे 'स्याः शिरः कृत्वा सुष्वाप परिखिन्नवत् </div>
<div class="sloka" id="43_sloka14"> <a href="43.htm#43_sloka14">14 </a> <br>tasmiṃś ca supte viprendre savitāstam iyād girim<br>ahnaḥ parikṣaye brahmaṃs tataḥ sācintayat tadā<br>vāsuker bhaginī bhītā dharmalopān manasvinī<br>तस्मिंश् च सुप्ते विप्रेन्द्रे सवितास्तम् इयाद् गिरिम् <br>अह्नः परिक्षये ब्रह्मंस् ततः साचिन्तयत् तदा <br>वासुकेर् भगिनी भीता धर्मलोपान् मनस्विनी </div>
<div class="sloka" id="43_sloka15"> <a href="43.htm#43_sloka15">15 </a> <br>kiṃ nu me sukṛtaṃ bhūyād bhartur utthāpanaṃ na vā<br>duḥkhaśīlo hi dharmātmā kathaṃ nāsyāparādhnuyām<br>किं नु मे सुकृतं भूयाद् भर्तुर् उत्थापनं न वा <br>दुःखशीलो हि धर्मात्मा कथं नास्यापराध्नुयाम् </div>
<div class="sloka" id="43_sloka16"> <a href="43.htm#43_sloka16">16 </a> <br>kopo vā dharmaśīlasya dharmalopo 'tha vā punaḥ<br>dharmalopo garīyān vai syād atrety akaron manaḥ<br>कोपो वा धर्मशीलस्य धर्मलोपो 'थ वा पुनः <br>धर्मलोपो गरीयान् वै स्याद् अत्रेत्य् अकरोन् मनः </div>
<div class="sloka" id="43_sloka17"> <a href="43.htm#43_sloka17">17 </a> <br>utthāpayiṣye yady enaṃ dhruvaṃ kopaṃ kariṣyati<br>dharmalopo bhaved asya saṃdhyātikramaṇe dhruvam<br>उत्थापयिष्ये यद्य् एनं ध्रुवं कोपं करिष्यति <br>धर्मलोपो भवेद् अस्य संध्यातिक्रमणे ध्रुवम् </div>
<div class="sloka" id="43_sloka18"> <a href="43.htm#43_sloka18">18 </a> <br>iti niścitya manasā jaratkārur bhujaṃgamā<br>tam ṛṣiṃ dīptatapasaṃ śayānam analopamam<br>uvācedaṃ vacaḥ ślakṣṇaṃ tato madhurabhāṣiṇī<br>इति निश्चित्य मनसा जरत्कारुर् भुजंगमा <br>तम् ऋषिं दीप्ततपसं शयानम् अनलोपमम् <br>उवाचेदं वचः श्लक्ष्णं ततो मधुरभाषिणी </div>
<div class="sloka" id="43_sloka19"> <a href="43.htm#43_sloka19">19 </a> <br>uttiṣṭha tvaṃ mahābhāga sūryo 'stam upagacchati<br>saṃdhyām upāssva bhagavann apaḥ spṛṣṭvā yatavrataḥ<br>उत्तिष्ठ त्वं महाभाग सूर्यो 'स्तम् उपगच्छति <br>संध्याम् उपास्स्व भगवन्न् अपः स्पृष्ट्वा यतव्रतः </div>
<div class="sloka" id="43_sloka20"> <a href="43.htm#43_sloka20">20 </a> <br>prāduṣkṛtāgnihotro 'yaṃ muhūrto ramyadāruṇaḥ<br>saṃdhyā pravartate ceyaṃ paścimāyāṃ diśi prabho<br>प्रादुष्कृताग्निहोत्रो 'यं मुहूर्तो रम्यदारुणः <br>संध्या प्रवर्तते चेयं पश्चिमायां दिशि प्रभो </div>
<div class="sloka" id="43_sloka21"> <a href="43.htm#43_sloka21">21 </a> <br>evam uktaḥ sa bhagavāñ jaratkārur mahātapāḥ<br>bhāryāṃ prasphuramāṇauṣṭha idaṃ vacanam abravīt<br>एवम् उक्तः स भगवाञ् जरत्कारुर् महातपाः <br>भार्यां प्रस्फुरमाणुष्ठ इदं वचनम् अब्रवीत् </div>
<div class="sloka" id="43_sloka22"> <a href="43.htm#43_sloka22">22 </a> <br>avamānaḥ prayukto 'yaṃ tvayā mama bhujaṃgame<br>samīpe te na vatsyāmi gamiṣyāmi yathāgatam<br>अवमानः प्रयुक्तो 'यं त्वया मम भुजंगमे <br>समीपे ते न वत्स्यामि गमिष्यामि यथागतम् </div>
<div class="sloka" id="43_sloka23"> <a href="43.htm#43_sloka23">23 </a> <br>na hi tejo 'sti vāmoru mayi supte vibhāvasoḥ<br>astaṃ gantuṃ yathākālam iti me hṛdi vartate<br>न हि तेजो 'स्ति वामोरु मयि सुप्ते विभावसोः <br>अस्तं गन्तुं यथाकालम् इति मे हृदि वर्तते </div>
<div class="sloka" id="43_sloka24"> <a href="43.htm#43_sloka24">24 </a> <br>na cāpy avamatasyeha vastuṃ roceta kasya cit<br>kiṃ punar dharmaśīlasya mama vā madvidhasya vā<br>न चाप्य् अवमतस्येह वस्तुं रोचेत कस्य चित् <br>किं पुनर् धर्मशीलस्य मम वा मद्विधस्य वा </div>
<div class="sloka" id="43_sloka25"> <a href="43.htm#43_sloka25">25 </a> <br>evam uktā jaratkārur bhartrā hṛdayakampanam<br>abravīd bhaginī tatra vāsukeḥ saṃniveśane<br>एवम् उक्ता जरत्कारुर् भर्त्रा हृदयकम्पनम् <br>अब्रवीद् भगिनी तत्र वासुकेः संनिवेशने </div>
<div class="sloka" id="43_sloka26"> <a href="43.htm#43_sloka26">26 </a> <br>nāvamānāt kṛtavatī tavāhaṃ pratibodhanam<br>dharmalopo na te vipra syād ity etat kṛtaṃ mayā<br>नावमानात् कृतवती तवाहं प्रतिबोधनम् <br>धर्मलोपो न ते विप्र स्याद् इत्य् एतत् कृतं मया </div>
<div class="sloka" id="43_sloka27"> <a href="43.htm#43_sloka27">27 </a> <br>uvāca bhāryām ity ukto jaratkārur mahātapāḥ<br>ṛṣiḥ kopasamāviṣṭas tyaktukāmo bhujaṃgamām<br>उवाच भार्याम् इत्य् उक्तो जरत्कारुर् महातपाः <br>ऋषिः कोपसमाविष्टस् त्यक्तुकामो भुजंगमाम् </div>
<div class="sloka" id="43_sloka28"> <a href="43.htm#43_sloka28">28 </a> <br>na me vāg anṛtaṃ prāha gamiṣye 'haṃ bhujaṃgame<br>samayo hy eṣa me pūrvaṃ tvayā saha mithaḥ kṛtaḥ<br>न मे वाग् अनृतं प्राह गमिष्ये 'हं भुजंगमे <br>समयो ह्य् एष मे पूर्वं त्वया सह मिथः कृतः </div>
<div class="sloka" id="43_sloka29"> <a href="43.htm#43_sloka29">29 </a> <br>sukham asmy uṣito bhadre brūyās tvaṃ bhrātaraṃ śubhe<br>ito mayi gate bhīru gataḥ sa bhagavān iti<br>tvaṃ cāpi mayi niṣkrānte na śokaṃ kartum arhasi<br>सुखम् अस्म्य् उषितो भद्रे ब्रूयास् त्वं भ्रातरं शुभे <br>इतो मयि गते भीरु गतः स भगवान् इति <br>त्वं चापि मयि निष्क्रान्ते न शोकं कर्तुम् अर्हसि </div>
<div class="sloka" id="43_sloka30"> <a href="43.htm#43_sloka30">30 </a> <br>ity uktā sānavadyāṅgī pratyuvāca patiṃ tadā<br>jaratkāruṃ jaratkāruś cintāśokaparāyaṇā<br>इत्य् उक्ता सानवद्याङ्गी प्रत्युवाच पतिं तदा <br>जरत्कारुं जरत्कारुश् चिन्ताशोकपरायणा </div>
<div class="sloka" id="43_sloka31"> <a href="43.htm#43_sloka31">31 </a> <br>bāṣpagadgadayā vācā mukhena pariśuṣyatā<br>kṛtāñjalir varārohā paryaśrunayanā tataḥ<br>dhairyam ālambya vāmorur hṛdayena pravepatā<br>बाष्पगद्गदया वाचा मुखेन परिशुष्यता <br>कृताञ्जलिर् वरारोहा पर्यश्रुनयना ततः <br>धैर्यम् आलम्ब्य वामोरुर् हृदयेन प्रवेपता </div>
<div class="sloka" id="43_sloka32"> <a href="43.htm#43_sloka32">32 </a> <br>na mām arhasi dharmajña parityaktum anāgasam<br>dharme sthitāṃ sthito dharme sadā priyahite ratām<br>न माम् अर्हसि धर्मज्ञ परित्यक्तुम् अनागसम् <br>धर्मे स्थितां स्थितो धर्मे सदा प्रियहिते रताम् </div>
<div class="sloka" id="43_sloka33"> <a href="43.htm#43_sloka33">33 </a> <br>pradāne kāraṇaṃ yac ca mama tubhyaṃ dvijottama<br>tad alabdhavatīṃ mandāṃ kiṃ māṃ vakṣyati vāsukhiḥ<br>प्रदाने कारणं यच् च मम तुभ्यं द्विजोत्तम <br>तद् अलब्धवतीं मन्दां किं मां वक्ष्यति वासुखिः </div>
<div class="sloka" id="43_sloka34"> <a href="43.htm#43_sloka34">34 </a> <br>mātṛśāpābhibhūtānāṃ jñātīnāṃ mama sattama<br>apatyam īpṣitaṃ tvattas tac ca tāvan na dṛśyate<br>मातृशापाभिभूतानां ज्ञातीनां मम सत्तम <br>अपत्यम् ईप्षितं त्वत्तस् तच् च तावन् न दृश्यते </div>
<div class="sloka" id="43_sloka35"> <a href="43.htm#43_sloka35">35 </a> <br>tvatto hy apatyalābhena jñātīnāṃ me śivaṃ bhavet<br>saṃprayogo bhaven nāyaṃ mama moghas tvayā dvija<br>त्वत्तो ह्य् अपत्यलाभेन ज्ञातीनां मे शिवं भवेत् <br>संप्रयोगो भवेन् नायं मम मोघस् त्वया द्विज </div>
<div class="sloka" id="43_sloka36"> <a href="43.htm#43_sloka36">36 </a> <br>jñātīnāṃ hitam icchantī bhagavaṃs tvāṃ prasādaye<br>imam avyaktarūpaṃ me garbham ādhāya sattama<br>kathaṃ tyaktvā mahātmā san gantum icchasy anāgasam<br>ज्ञातीनां हितम् इच्छन्ती भगवंस् त्वां प्रसादये <br>इमम् अव्यक्तरूपं मे गर्भम् आधाय सत्तम <br>कथं त्यक्त्वा महात्मा सन् गन्तुम् इच्छस्य् अनागसम् </div>
<div class="sloka" id="43_sloka37"> <a href="43.htm#43_sloka37">37 </a> <br>evam uktas tu sa munir bhāryāṃ vacanam abravīt<br>yady uktam anurūpaṃ ca jaratkārus tapodhanaḥ<br>एवम् उक्तस् तु स मुनिर् भार्यां वचनम् अब्रवीत् <br>यद्य् उक्तम् अनुरूपं च जरत्कारुस् तपोधनः </div>
<div class="sloka" id="43_sloka38"> <a href="43.htm#43_sloka38">38 </a> <br>asty eṣa garbhaḥ subhage tava vaiśvānaropamaḥ<br>ṛṣiḥ paramadharmātmā vedavedāṅgapāragaḥ<br>अस्त्य् एष गर्भः सुभगे तव वैश्वानरोपमः <br>ऋषिः परमधर्मात्मा वेदवेदाङ्गपारगः </div></body></html>