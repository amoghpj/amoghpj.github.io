<html><body><div class="sloka" id="143_sloka1"> <a href="143.htm#143_sloka1">1 </a> <br>[bhm]<br>smaranti vairaṃ rakṣāṃsi māyām āśritya mohinīm<br>hiḍimbe vraja panthānaṃ tvaṃ vai bhrātṛniṣevitam</div>
<div class="sloka" id="143_sloka2"> <a href="143.htm#143_sloka2">2 </a> <br>[y]<br>kruddho 'pi puruṣavyāghra bhīma mā sma striyaṃ vadhīḥ<br>śarīraguptyābhyadhikaṃ dharmaṃ gopaya pāṇḍava</div>
<div class="sloka" id="143_sloka3"> <a href="143.htm#143_sloka3">3 </a> <br>vadhābhiprāyam āyāntam avadhīs tvaṃ mahābalam<br>rakṣasas tasyā bhaginī kiṃ naḥ kruddhā kariṣyati</div>
<div class="sloka" id="143_sloka4"> <a href="143.htm#143_sloka4">4 </a> <br>[vai]<br>hiḍimbā tu tataḥ kuntīm abhivādya kṛtāñjaliḥ<br>yudhiṣṭhiraṃ ca kaunteyam idaṃ vacanam abravīt</div>
<div class="sloka" id="143_sloka5"> <a href="143.htm#143_sloka5">5 </a> <br>ārye jānāsi yad duḥkham iha strīṇām anaṅgajam<br>tad idaṃ mām anuprāptaṃ bhīmasenakṛtaṃ śubhe</div>
<div class="sloka" id="143_sloka6"> <a href="143.htm#143_sloka6">6 </a> <br>soḍhuṃ tatparamaṃ duḥkhaṃ mayā kālapratīkṣayā<br>so 'yam abhyāgataḥ kālo bhavitā me sukhāya vai</div>
<div class="sloka" id="143_sloka7"> <a href="143.htm#143_sloka7">7 </a> <br>mayā hy utsṛjya suhṛdaḥ svadharmaṃ svajanaṃ tathā<br>vṛto 'yaṃ puruṣavyāghras tava putraḥ patiḥ śubhe</div>
<div class="sloka" id="143_sloka8"> <a href="143.htm#143_sloka8">8 </a> <br>vareṇāpi tathānena tvayā cāpi yaśasvini<br>tathā bruvantī hi tadā pratyākhyātā kriyāṃ prati</div>
<div class="sloka" id="143_sloka9"> <a href="143.htm#143_sloka9">9 </a> <br>tvaṃ māṃ mūḍheti vā matvā bhaktā vānugateti vā<br>bhartrānena mahābhāge saṃyojaya sutena te</div>
<div class="sloka" id="143_sloka10"> <a href="143.htm#143_sloka10">10 </a> <br>tam upādāya gaccheyaṃ yatheṣṭaṃ devarūpiṇam<br>punaś caivāgamiṣyāmi viśrambhaṃ kuru me śubhe</div>
<div class="sloka" id="143_sloka11"> <a href="143.htm#143_sloka11">11 </a> <br>ahaṃ hi manasā dhyātā sarvān neṣyāmi vaḥ sadā<br>vṛjine tārayiṣyāmi durgeṣu ca nararṣabhān</div>
<div class="sloka" id="143_sloka12"> <a href="143.htm#143_sloka12">12 </a> <br>pṛṣṭhena vo vahiṣyāmi śīghrāṃ gatim abhīpsataḥ<br>yūyaṃ prasādaṃ kuruta bhīmaseno bhajeta mām</div>
<div class="sloka" id="143_sloka13"> <a href="143.htm#143_sloka13">13 </a> <br>āpadas taraṇe prāṇān dhārayed yena yena hi<br>sarvam ādṛtya kartavyaṃ tad dharmam anuvartatā</div>
<div class="sloka" id="143_sloka14"> <a href="143.htm#143_sloka14">14 </a> <br>āpatsu yo dhārayati dhramaṃ dharmavid uttamaḥ<br>vyasanaṃ hy eva dharmasya dharmiṇām āpad ucyate</div>
<div class="sloka" id="143_sloka15"> <a href="143.htm#143_sloka15">15 </a> <br>puṇyaṃ prāṇān dhārayati puṇyaṃ prāṇadam ucyate<br>yena yenācared dharmaṃ tasmin garhā na vidyate</div>
<div class="sloka" id="143_sloka16"> <a href="143.htm#143_sloka16">16 </a> <br>[y]<br>evam etad yathāttha tvaṃ hiḍimbe nātra saṃśayaḥ<br>sthātavyaṃ tu tvayā dharme yathā brūyāṃ sumadhyame</div>
<div class="sloka" id="143_sloka17"> <a href="143.htm#143_sloka17">17 </a> <br>snātaṃ kṛtāhnikaṃ bhadre kṛtakautuka maṅgalam<br>bhīmasenaṃ bhajethās tvaṃ prāg astagamanād raveḥ</div>
<div class="sloka" id="143_sloka18"> <a href="143.htm#143_sloka18">18 </a> <br>ahaḥsu viharānena yathākāmaṃ manojavā<br>ayaṃ tv ānayitavyas te bhīmasenaḥ sadā niśi</div>
<div class="sloka" id="143_sloka19"> <a href="143.htm#143_sloka19">19 </a> <br>[vai]<br>tatheti tat pratijñāya hiḍimbā rākṣasī tadā<br>bhīmasenam upādāya ūrdhvam ācakrame tataḥ</div>
<div class="sloka" id="143_sloka20"> <a href="143.htm#143_sloka20">20 </a> <br>śailaśṛṅgeṣu ramyeṣu devatāyataneṣu ca<br>mṛgapakṣivighuṣṭeṣu ramaṇīyeṣu sarvadā</div>
<div class="sloka" id="143_sloka21"> <a href="143.htm#143_sloka21">21 </a> <br>kṛtvā ca paramaṃ rūpaṃ sarvābharaṇabhūṣitā<br>saṃjalpantī sumadhuraṃ ramayām āsa pāṇḍavam</div>
<div class="sloka" id="143_sloka22"> <a href="143.htm#143_sloka22">22 </a> <br>tathaiva vanadurgeṣu puṣpitadrumasānuṣu<br>saraḥsu ramaṇīyeṣu padmotpalayuteṣu ca</div>
<div class="sloka" id="143_sloka23"> <a href="143.htm#143_sloka23">23 </a> <br>nadī dvīpapradeśeṣu vaiḍūrya sikatāsu ca<br>sutīrtha vanatoyāsu tathā girinadīṣu ca</div>
<div class="sloka" id="143_sloka24"> <a href="143.htm#143_sloka24">24 </a> <br>sagarasya pradeśeṣu maṇihemaciteṣu ca<br>pattaneṣu ca ramyeṣu mahāśālavaneṣu ca</div>
<div class="sloka" id="143_sloka25"> <a href="143.htm#143_sloka25">25 </a> <br>devāraṇyeṣu puṇyeṣu tathā parvatasānuṣu<br>guhyakānāṃ nivāseṣu tāpasāyataneṣu ca</div>
<div class="sloka" id="143_sloka26"> <a href="143.htm#143_sloka26">26 </a> <br>sarvartuphalapuṣpeṣu mānaseṣu saraḥsu ca<br>bibhratī paramaṃ rūpaṃ ramayām āsa pāṇḍavam</div>
<div class="sloka" id="143_sloka27"> <a href="143.htm#143_sloka27">27 </a> <br>ramayantī tathā bhīmaṃ tatra tatra manojavā<br>prajajñe rākṣasī putraṃ bhīmasenān mahābalam</div>
<div class="sloka" id="143_sloka28"> <a href="143.htm#143_sloka28">28 </a> <br>virūpākṣaṃ mahāvaktraṃ śaṅkukarṇaṃ vibhīṣaṇam<br>bhīmarūpaṃ sutāmrauṣṭhaṃ tīkṣṇadaṃṣṭraṃ mahābalam</div>
<div class="sloka" id="143_sloka29"> <a href="143.htm#143_sloka29">29 </a> <br>maheṣvāsaṃ mahāvīryaṃ mahāsattvaṃ mahābhujam<br>mahājavaṃ mahākāyaṃ mahāmāyam ariṃdamam</div>
<div class="sloka" id="143_sloka30"> <a href="143.htm#143_sloka30">30 </a> <br>amānuṣāṃ mānuṣajaṃ bhīmavegaṃ mahābalam<br>yaḥ piśācān atīvānyān babhūvāti sa mānuṣān</div>
<div class="sloka" id="143_sloka31"> <a href="143.htm#143_sloka31">31 </a> <br>bālo 'pi yauvanaṃ prāpto mānuṣeṣu viśāṃ pate<br>sarvāstreṣu paraṃ vīraḥ prakarṣam agamad balī</div>
<div class="sloka" id="143_sloka32"> <a href="143.htm#143_sloka32">32 </a> <br>sadyo hi garbhaṃ rākṣasyo labhante prasavanti ca<br>kāmarūpadharāś caiva bhavanti bahurūpiṇaḥ</div>
<div class="sloka" id="143_sloka33"> <a href="143.htm#143_sloka33">33 </a> <br>praṇamya vikacaḥ pādāv agṛhṇāt sa pitus tadā<br>mātuś ca parameṣvāsas tau ca nāmāsya cakratuḥ</div>
<div class="sloka" id="143_sloka34"> <a href="143.htm#143_sloka34">34 </a> <br>ghaṭabhāsotkaca iti mātaraṃ so 'bhyabhāṣata<br>abhavat tena nāmāsya ghaṭotkaca iti sma ha</div>
<div class="sloka" id="143_sloka35"> <a href="143.htm#143_sloka35">35 </a> <br>anuraktaś ca tān āsīt pāṇḍavān sa ghaṭotkacaḥ<br>teṣāṃ ca dayito nityam ātmabhūto babhūva saḥ</div>
<div class="sloka" id="143_sloka36"> <a href="143.htm#143_sloka36">36 </a> <br>saṃvāsasamayo jīrṇa ity abhāṣata taṃ tataḥ<br>hiḍimbā samayaṃ kṛtvā svāṃ gatiṃ pratyapadyata</div>
<div class="sloka" id="143_sloka37"> <a href="143.htm#143_sloka37">37 </a> <br>kṛtyakāla upasthāsye pitṝn iti ghaṭotkacaḥ<br>āmantrya rākṣasaśreṣṭhaḥ pratasthe cottarāṃ diśam</div></body></html>