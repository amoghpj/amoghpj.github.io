<html><body><div class="sloka" id="24_sloka1"> <a href="24.htm#24_sloka1">1 </a> <br>[sū]<br>ity ukto garuḍaḥ sarpair tato mātaram abravīt<br>gacchāmy amṛtam āhartuṃ bhakṣyam icchāmi veditum</div>
<div class="sloka" id="24_sloka2"> <a href="24.htm#24_sloka2">2 </a> <br>[vi]<br>samudrakukṣāv ekānte niṣādālayam uttamam<br>sahasrāṇām anekānāṃ tān bhuktvāmṛtam ānaya</div>
<div class="sloka" id="24_sloka3"> <a href="24.htm#24_sloka3">3 </a> <br>na tu te brāhmaṇaṃ hantuṃ kāryā buddhiḥ kadā cana<br>avadhyasarvabhūtānāṃ brāhmaṇo hy analopamaḥ</div>
<div class="sloka" id="24_sloka4"> <a href="24.htm#24_sloka4">4 </a> <br>agnir arko viṣaṃ śastraṃ vipro bhavati kopitaḥ<br>bhūtānām agrabhug vipro varṇaśreṣṭhaḥ pitā guruḥ</div>
<div class="sloka" id="24_sloka5"> <a href="24.htm#24_sloka5">5 </a> <br>[ga]<br>yathāham abhijānīyāṃ brāhmaṇaṃ lakṣaṇaiḥ śubhaiḥ<br>tan me kāraṇato mātaḥ pṛcchato vaktum arhasi</div>
<div class="sloka" id="24_sloka6"> <a href="24.htm#24_sloka6">6 </a> <br>[vi]<br>yas te kaṇṭham anuprāpto nigīrṇaṃ baḍiśaṃ yathā<br>dahed aṅgāravat putra taṃ vidyād bāhmaṇarṣabham</div>
<div class="sloka" id="24_sloka7"> <a href="24.htm#24_sloka7">7 </a> <br>[sū]<br>provāca cainaṃ vinatā putrahārdād idaṃ vacaḥ<br>jānanty apy atulaṃ vīryam āśīrvādasamanvitam</div>
<div class="sloka" id="24_sloka8"> <a href="24.htm#24_sloka8">8 </a> <br>pakṣau te mārutaḥ pātu candraḥ pṛṣṭhaṃ tu putraka<br>śiras tu pātu te vahnir bhāskaraḥ sarvam eva tu</div>
<div class="sloka" id="24_sloka9"> <a href="24.htm#24_sloka9">9 </a> <br>ahaṃ ca te sadā putra śānti svasti parāyaṇā<br>ariṣṭaṃ vraja panthānaṃ vatsa kāryārthasiddhaye</div>
<div class="sloka" id="24_sloka10"> <a href="24.htm#24_sloka10">10 </a> <br>tataḥ sa mātur vacanaṃ niśamya; vitatya pakṣau nabha utpapāta<br>tato niṣādān balavān upāgamad; bubhukṣitaḥ kāla ivāntako mahān</div>
<div class="sloka" id="24_sloka11"> <a href="24.htm#24_sloka11">11 </a> <br>sa tān niṣādān upasaṃharaṃs tadā; rajaḥ samuddhūya nabhaḥspṛśaṃ mahat<br>samudrakukṣau ca viśoṣayan payaḥ; samīpagān bhūmidharān vicālayan</div>
<div class="sloka" id="24_sloka12"> <a href="24.htm#24_sloka12">12 </a> <br>tataḥ sacakre mahad ānanaṃ tadā; niṣādamārgaṃ pratirudhya pakṣirāṭ<br>tato niṣādās tvaritāḥ pravavrajur; yato mukhaṃ tasya bhujaṃgabhojitaḥ</div>
<div class="sloka" id="24_sloka13"> <a href="24.htm#24_sloka13">13 </a> <br>tad ānanaṃ vivṛtam atipramāṇavat; samabhyayur gaganam ivārditāḥ khagāḥ<br>sahasraśaḥ pavanarajo 'bhramohitā; mahānila pracalita pādape vane</div></body></html>