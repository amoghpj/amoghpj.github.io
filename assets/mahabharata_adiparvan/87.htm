<html><body><div class="sloka" id="87_sloka1"> <a href="87.htm#87_sloka1">1 </a> <br>[ā]<br>kataras tv etayoḥ pūrvaṃ devānām eti sātmyatām<br>ubhayor dhāvato rājan sūryā candramasor iva</div>
<div class="sloka" id="87_sloka2"> <a href="87.htm#87_sloka2">2 </a> <br>[y]<br>aniketo gṛhastheṣu kāmavṛtteṣu saṃyataḥ<br>grāma eva vasan bhikṣus tayoḥ pūrvataraṃ gataḥ</div>
<div class="sloka" id="87_sloka3"> <a href="87.htm#87_sloka3">3 </a> <br>aprāpya dīrgham āyus tu yaḥ prāpto vikṛtiṃ caret<br>tapyeta yadi tat kṛtvā caret so 'nyat tatas tapaḥ</div>
<div class="sloka" id="87_sloka4"> <a href="87.htm#87_sloka4">4 </a> <br>yad vai nṛśaṃsaṃ tad apathyam āhur; yaḥ sevate dharmam anarthabuddhiḥ<br>asvo 'py anīśaś ca tathaiva rājaṃs; tadārjavaṃ sa samādhis tadāryam</div>
<div class="sloka" id="87_sloka5"> <a href="87.htm#87_sloka5">5 </a> <br>[ā]<br>kenāsi dūtaḥ prahito 'dya rājan; yuvā sragvī darśanīyaḥ suvarcāḥ<br>kuta āgataḥ katarasyāṃ diśi tvam; utāho svit pārthivaṃ sthānam asti</div>
<div class="sloka" id="87_sloka6"> <a href="87.htm#87_sloka6">6 </a> <br>[y]<br>imaṃ bhaumaṃ narakaṃ kṣīṇapuṇyaḥ; praveṣṭum urvīṃ gaganād viprakīrṇaḥ<br>uktvāhaṃ vaḥ prapatiṣyāmy anantaraṃ; tvaranti māṃ brāhmaṇā lokapālāḥ</div>
<div class="sloka" id="87_sloka7"> <a href="87.htm#87_sloka7">7 </a> <br>satāṃ sakāśe tu vṛtaḥ prapātas; te saṃgatā guṇavantaś ca sarve<br>śakrāc ca labdho hi varo mayaiṣa; patiṣyatā bhūmitale narendra</div>
<div class="sloka" id="87_sloka8"> <a href="87.htm#87_sloka8">8 </a> <br>[ā]<br>pṛcchāmi tvāṃ mā prapata prapātaṃ; yadi lokāḥ pārthiva santi me 'tra<br>yady antarikṣe yadi vā divi śritāḥ; kṣetrajñaṃ tvāṃ tasya dharmasya manye</div>
<div class="sloka" id="87_sloka9"> <a href="87.htm#87_sloka9">9 </a> <br>[y]<br>yāvat pṛthivyāṃ vihitaṃ gavāśvaṃ; sahāraṇyaiḥ paśubhiḥ parvataiś ca<br>tāval lokā divi te saṃsthitā vai; tathā vijānīhi narendra siṃha</div>
<div class="sloka" id="87_sloka10"> <a href="87.htm#87_sloka10">10 </a> <br>[ā]<br>tāṃs te dadāmi mā prapata prapātaṃ; ye me lokā divi rājendra santi<br>yady antarikṣe yadi vā divi śritās; tān ākrama kṣipram amitrasāha</div>
<div class="sloka" id="87_sloka11"> <a href="87.htm#87_sloka11">11 </a> <br>[y]<br>nāsmad vidho 'brāhmaṇo brahmavic ca; pratigrahe vartate rājamukhya<br>yathā pradeyaṃ satataṃ dvijebhyas; tathādadaṃ pūrvam ahaṃ narendra</div>
<div class="sloka" id="87_sloka12"> <a href="87.htm#87_sloka12">12 </a> <br>nābrāhmaṇaḥ kṛpaṇo jātu jīved; yā cāpi syād brāhmaṇī vīra patnī<br>so 'haṃ yadaivākṛta pūrvaṃ careyaṃ; vivitsamānaḥ kim u tatra sādhu</div>
<div class="sloka" id="87_sloka13"> <a href="87.htm#87_sloka13">13 </a> <br>[pratardana]<br>pṛcchāmi tvāṃ spṛhaṇīya rūpa; pratardano 'haṃ yadi me santi lokāḥ<br>yady antarikṣe yadi vā divi śritāḥ; kṣetrajñaṃ tvāṃ tasya dharmasya manye</div>
<div class="sloka" id="87_sloka14"> <a href="87.htm#87_sloka14">14 </a> <br>[y]<br>santi lokā bahavas te narendra; apy ekaikaḥ sapta saptāpy ahāni<br>madhu cyuto ghṛtapṛktā viśokās; te nāntavantaḥ pratipālayanti</div>
<div class="sloka" id="87_sloka15"> <a href="87.htm#87_sloka15">15 </a> <br>[pr]<br>tāṃs te dadāmi mā prapata prapātaṃ; ye me lokās tava te vai bhavantu<br>yady antarikṣe yadi vā divi śritās; tān ākrama kṣipram apetamohaḥ</div>
<div class="sloka" id="87_sloka16"> <a href="87.htm#87_sloka16">16 </a> <br>[y]<br>na tulyatejāḥ sukṛtaṃ kāmayeta; yogakṣemaṃ pārthiva pārthivaḥ san<br>daivādeśād āpadaṃ prāpya vidvāṃś; caren nṛśaṃsaṃ na hi jātu rājā</div>
<div class="sloka" id="87_sloka17"> <a href="87.htm#87_sloka17">17 </a> <br>dharmyaṃ mārgaṃ cetayāno yaśasyaṃ; kuryān nṛpo dharmam avekṣamāṇaḥ<br>na madvidho dharmabuddhiḥ prajānan; kuryād evaṃ kṛpaṇaṃ māṃ yathāttha</div></body></html>