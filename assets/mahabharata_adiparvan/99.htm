<html><body><div class="sloka" id="99_sloka1"> <a href="99.htm#99_sloka1">1 </a> <br>[bhs]<br>punar bharata vaṃśasya hetuṃ saṃtānavṛddhaye<br>vakṣyāmi niyataṃ mātas tan me nigadataḥ śṛṇu</div>
<div class="sloka" id="99_sloka2"> <a href="99.htm#99_sloka2">2 </a> <br>brāhmaṇo guṇavān kaś cid dhanenopanimantryatām<br>vicitravīryakṣetreṣu yaḥ samutpādayet prajāḥ</div>
<div class="sloka" id="99_sloka3"> <a href="99.htm#99_sloka3">3 </a> <br>[v]<br>tataḥ satyavatī bhīṣmaṃ vācā saṃsajjamānayā<br>vihasantīva savrīḍam idaṃ vacanam abravīt</div>
<div class="sloka" id="99_sloka4"> <a href="99.htm#99_sloka4">4 </a> <br>satyam etan mahābāho yathā vadasi bhārata<br>viśvāsāt te pravakṣyāmi saṃtānāya kulasya ca<br>na te śakyam anākhyātum āpad dhīyaṃ tathāvidhā</div>
<div class="sloka" id="99_sloka5"> <a href="99.htm#99_sloka5">5 </a> <br>tvam eva naḥ kule dharmas tvaṃ satyaṃ tvaṃ parā gatiḥ<br>tasmān niśamya vākyaṃ me kuruṣva yad anantaram</div>
<div class="sloka" id="99_sloka6"> <a href="99.htm#99_sloka6">6 </a> <br>dharmayuktasya dharmātman pitur āsīt tarī mama<br>sā kadā cid ahaṃ tatra gatā prathamayauvane</div>
<div class="sloka" id="99_sloka7"> <a href="99.htm#99_sloka7">7 </a> <br>atha dharmabhṛtāṃ śreṣṭhaḥ paramarṣiḥ parāśaraḥ<br>ājagāma tarīṃ dhīmāṃs tariṣyan yamunāṃ nadīm</div>
<div class="sloka" id="99_sloka8"> <a href="99.htm#99_sloka8">8 </a> <br>sa tāryamāṇo yamunāṃ mām upetyābravīt tadā<br>sāntvapūrvaṃ muniśreṣṭhaḥ kāmārto madhuraṃ bahu</div>
<div class="sloka" id="99_sloka9"> <a href="99.htm#99_sloka9">9 </a> <br>tam ahaṃ śāpabhītā ca pitur bhītā ca bhārata<br>varair asulabhair uktā na pratyākhyātum utsahe</div>
<div class="sloka" id="99_sloka10"> <a href="99.htm#99_sloka10">10 </a> <br>abhibhūya sa māṃ bālāṃ tejasā vaśam ānayat<br>tamasā lokam āvṛtya nau gatām eva bhārata</div>
<div class="sloka" id="99_sloka11"> <a href="99.htm#99_sloka11">11 </a> <br>matsyagandho mahān āsīt purā mama jugupsitaḥ<br>tam apāsya śubhaṃ gandham imaṃ prādāt sa me muniḥ</div>
<div class="sloka" id="99_sloka12"> <a href="99.htm#99_sloka12">12 </a> <br>tato mām āha sa munir garbham utsṛjya māmakam<br>dvīpe 'syā eva saritaḥ kanyaiva tvaṃ bhaviṣyasi</div>
<div class="sloka" id="99_sloka13"> <a href="99.htm#99_sloka13">13 </a> <br>pārāśaryo mahāyogī sa babhūva mahān ṛṣiḥ<br>kanyā putro mama purā dvaipāyana iti smṛtaḥ</div>
<div class="sloka" id="99_sloka14"> <a href="99.htm#99_sloka14">14 </a> <br>yo vyasya vedāṃś caturas tapasā bhagavān ṛṣiḥ<br>loke vyāsatvam āpede kārṣṇyāt kṛṣṇatvam eva ca</div>
<div class="sloka" id="99_sloka15"> <a href="99.htm#99_sloka15">15 </a> <br>satyavādī śama paras tapasvī dagdhakilbiṣaḥ<br>sa niyukto mayā vyaktaṃ tvayā ca amitadyute<br>bhrātuḥ kṣetreṣu kalyāṇam apatyaṃ janayiṣyati</div>
<div class="sloka" id="99_sloka16"> <a href="99.htm#99_sloka16">16 </a> <br>sa hi mām uktavāṃs tatra smareḥ kṛtyeṣu mām iti<br>taṃ smariṣye mahābāho yadi bhīṣma tvam icchasi</div>
<div class="sloka" id="99_sloka17"> <a href="99.htm#99_sloka17">17 </a> <br>tava hy anumate bhīṣma niyataṃ sa mahātapāḥ<br>vicitravīryakṣetreṣu putrān utpādayiṣyati</div>
<div class="sloka" id="99_sloka18"> <a href="99.htm#99_sloka18">18 </a> <br>maharṣeḥ kīrtane tasya bhīṣmaḥ prāñjalir abravīt<br>dharmam arthaṃ ca kāmaṃ ca trīn etān yo 'nupaśyati</div>
<div class="sloka" id="99_sloka19"> <a href="99.htm#99_sloka19">19 </a> <br>artham arthānubandhaṃ ca dharmaṃ dharmānubandhanam<br>kāmaṃ kāmānubandhaṃ ca viparītān pṛthak pṛthak<br>yo vicintya dhiyā samyag vyavasyati sa buddhimān</div>
<div class="sloka" id="99_sloka20"> <a href="99.htm#99_sloka20">20 </a> <br>tad idaṃ dharmayuktaṃ ca hitaṃ caiva kulasya naḥ<br>uktaṃ bhavatyā yac chreyaḥ paramaṃ rocate mama</div>
<div class="sloka" id="99_sloka21"> <a href="99.htm#99_sloka21">21 </a> <br>tatas tasmin pratijñāte bhīṣmeṇa kurunandana<br>kṛṣṇadvaipāyanaṃ kālī cintayām āsa vai munim</div>
<div class="sloka" id="99_sloka22"> <a href="99.htm#99_sloka22">22 </a> <br>sa vedān vibruvan dhīmān mātur vijñāya cintitam<br>prādurbabhūvāviditaḥ kṣaṇena kurunandana</div>
<div class="sloka" id="99_sloka23"> <a href="99.htm#99_sloka23">23 </a> <br>tasmai pūjāṃ tadā dattvā sutāya vidhipūrvakam<br>pariṣvajya ca bāhubhyāṃ prasnavair abhiṣicya ca<br>mumoca bāṣpaṃ dāśeyī putraṃ dṛṣṭvā cirasya tam</div>
<div class="sloka" id="99_sloka24"> <a href="99.htm#99_sloka24">24 </a> <br>tām adbhiḥ pariṣicyārtāṃ maharṣir abhivādya ca<br>mātaraṃ pūrvajaḥ putro vyāso vacanam abravīt</div>
<div class="sloka" id="99_sloka25"> <a href="99.htm#99_sloka25">25 </a> <br>bhavatyā yad abhipretaṃ tad ahaṃ kartum āgataḥ<br>śādhi māṃ dharmatattvajñe karavāṇi priyaṃ tava</div>
<div class="sloka" id="99_sloka26"> <a href="99.htm#99_sloka26">26 </a> <br>tasmai pūjāṃ tato 'kārṣīt purodhāḥ paramarṣaye<br>sa ca tāṃ pratijagrāha vidhivan mantrapūrvakam</div>
<div class="sloka" id="99_sloka27"> <a href="99.htm#99_sloka27">27 </a> <br>tam āsanagataṃ mātā pṛṣṭvā kuśalam avyayam<br>satyavaty abhivīkṣyainam uvācedam anantaram</div>
<div class="sloka" id="99_sloka28"> <a href="99.htm#99_sloka28">28 </a> <br>mātāpitroḥ prajāyante putrāḥ sādhāraṇāḥ kave<br>teṣāṃ pitā yathā svāmī tathā mātā na saṃśayaḥ</div>
<div class="sloka" id="99_sloka29"> <a href="99.htm#99_sloka29">29 </a> <br>vidhātṛvihitaḥ sa tvaṃ yathā me prathamaḥ sutaḥ<br>vicitravīryo brahmarṣe tathā me 'varajaḥ sutaḥ</div>
<div class="sloka" id="99_sloka30"> <a href="99.htm#99_sloka30">30 </a> <br>yathaiva pitṛto bhīṣmas tathā tvam api mātṛtaḥ<br>bhrātā vicitravīryasya yathā vā putra manyase</div>
<div class="sloka" id="99_sloka31"> <a href="99.htm#99_sloka31">31 </a> <br>ayaṃ śāṃtanavaḥ satyaṃ pālayan satyavikramaḥ<br>buddhiṃ na kurute 'patye tathā rājyānuśāsane</div>
<div class="sloka" id="99_sloka32"> <a href="99.htm#99_sloka32">32 </a> <br>sa tvaṃ vyapekṣayā bhrātuḥ saṃtānāya kulasya ca<br>bhīṣmasya cāsya vacanān niyogāc ca mamānagha</div>
<div class="sloka" id="99_sloka33"> <a href="99.htm#99_sloka33">33 </a> <br>anukrośāc ca bhūtānāṃ sarveṣāṃ rakṣaṇāya ca<br>ānṛśaṃsyena yad brūyāṃ tac chrutvā kartum arhasi</div>
<div class="sloka" id="99_sloka34"> <a href="99.htm#99_sloka34">34 </a> <br>yavīyasas tava bhrātur bhārye surasutopame<br>rūpayauvana saṃpanne putra kāme ca dharmataḥ</div>
<div class="sloka" id="99_sloka35"> <a href="99.htm#99_sloka35">35 </a> <br>tayor utpādayāpatyaṃ samartho hy asi putraka<br>anurūpaṃ kulasyāsya saṃtatyāḥ prasavasya ca</div>
<div class="sloka" id="99_sloka36"> <a href="99.htm#99_sloka36">36 </a> <br>[vy]<br>vettha dharmaṃ satyavati paraṃ cāparam eva ca<br>yathā ca tava dharmajñe dharme praṇihitā matiḥ</div>
<div class="sloka" id="99_sloka37"> <a href="99.htm#99_sloka37">37 </a> <br>tasmād ahaṃ tvan niyogād dharmam uddiśya kāraṇam<br>īpsitaṃ te kariṣyāmi dṛṣṭaṃ hy etat purātanam</div>
<div class="sloka" id="99_sloka38"> <a href="99.htm#99_sloka38">38 </a> <br>bhrātuḥ putrān pradāsyāmi mitrā varuṇayoḥ samān<br>vrataṃ caretāṃ te devyau nirdiṣṭam iha yan mayā</div>
<div class="sloka" id="99_sloka39"> <a href="99.htm#99_sloka39">39 </a> <br>saṃvatsaraṃ yathānyāyaṃ tataḥ śuddhe bhaviṣyataḥ<br>na hi mām avratopetā upeyāt kā cid aṅganā</div>
<div class="sloka" id="99_sloka40"> <a href="99.htm#99_sloka40">40 </a> <br>[s]<br>yathā sadyaḥ prapadyeta devī garbhaṃ tathā kuru<br>arājakeṣu rāṣṭreṣu nāsti vṛṣṭir na devatāḥ</div>
<div class="sloka" id="99_sloka41"> <a href="99.htm#99_sloka41">41 </a> <br>katham arājakaṃ rāṣṭraṃ śakyaṃ dhārayituṃ prabho<br>tasmād garbhaṃ samādhatsva bhīṣmas taṃ vardhayiṣyati</div>
<div class="sloka" id="99_sloka42"> <a href="99.htm#99_sloka42">42 </a> <br>[vy]<br>yadi putraḥ pradātavyo mayā kṣipram akālikam<br>virūpatāṃ me sahatām etad asyāḥ paraṃ vratam</div>
<div class="sloka" id="99_sloka43"> <a href="99.htm#99_sloka43">43 </a> <br>yadi me sahate gandhaṃ rūpaṃ veṣaṃ tathā vapuḥ<br>adyaiva garbhaṃ kausalyā viśiṣṭaṃ pratipadyatām</div>
<div class="sloka" id="99_sloka44"> <a href="99.htm#99_sloka44">44 </a> <br>[v]<br>samāgamanam ākāṅkṣann iti so 'ntarhito muniḥ<br>tato 'bhigamya sā devī snuṣāṃ rahasi saṃgatām<br>dharmyam arthasamāyuktam uvāca vacanaṃ hitam</div>
<div class="sloka" id="99_sloka45"> <a href="99.htm#99_sloka45">45 </a> <br>kausalye dharmatantraṃ yad bravīmi tvāṃ nibodha me<br>bharatānāṃ samucchedo vyaktaṃ madbhāgyasaṃkṣayāt</div>
<div class="sloka" id="99_sloka46"> <a href="99.htm#99_sloka46">46 </a> <br>vyathitāṃ māṃ ca saṃprekṣya pitṛvaṃśaṃ ca pīḍitam<br>bhīṣmo buddhim adān me 'tra dharmasya ca vivṛddhaye</div>
<div class="sloka" id="99_sloka47"> <a href="99.htm#99_sloka47">47 </a> <br>sā ca buddhis tavādhīnā putri jñātaṃ mayeti ha<br>naṣṭaṃ ca bhārataṃ vaṃśaṃ punar eva samuddhara</div>
<div class="sloka" id="99_sloka48"> <a href="99.htm#99_sloka48">48 </a> <br>putraṃ janaya suśroṇi devarājasamaprabham<br>sa hi rājyadhuraṃ gurvīm udvakṣyati kulasya naḥ</div></body></html>