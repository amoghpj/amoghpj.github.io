<html><body><div class="sloka" id="112_sloka1"> <a href="112.htm#112_sloka1">1 </a> <br>[v]<br>evam uktā mahārāja kuntī pāṇḍum abhāṣata<br>kurūṇām ṛṣabhaṃ vīraṃ tadā bhūmipatiṃ patim</div>
<div class="sloka" id="112_sloka2"> <a href="112.htm#112_sloka2">2 </a> <br>na mām arhasi dharmajña vaktum evaṃ kathaṃ cana<br>dharmapatnīm abhiratāṃ tvayi rājīvalocana</div>
<div class="sloka" id="112_sloka3"> <a href="112.htm#112_sloka3">3 </a> <br>tvam eva tu mahābāho mayy apatyāni bhārata<br>vīra vīryopapannāni dharmato janayiṣyasi</div>
<div class="sloka" id="112_sloka4"> <a href="112.htm#112_sloka4">4 </a> <br>svargaṃ manujaśārdūla gaccheyaṃ sahitā tvayā<br>apatyāya ca māṃ gaccha tvam eva kurunandana</div>
<div class="sloka" id="112_sloka5"> <a href="112.htm#112_sloka5">5 </a> <br>na hy ahaṃ manasāpy anyaṃ gaccheyaṃ tvadṛte naram<br>tvattaḥ prativiśiṣṭaś ca ko 'nyo 'sti bhuvi mānavaḥ</div>
<div class="sloka" id="112_sloka6"> <a href="112.htm#112_sloka6">6 </a> <br>imāṃ ca tāvad dharmyāṃ tvaṃ paurāṇīṃ śṛṇu me kathām<br>pariśrutāṃ viśālākṣa kīrtayiṣyāmi yām aham</div>
<div class="sloka" id="112_sloka7"> <a href="112.htm#112_sloka7">7 </a> <br>vyuṣitāśva iti khyāto babhūva kila pārthivaḥ<br>purā paramadharmiṣṭhaḥ pūror vaṃśavivardhanaḥ</div>
<div class="sloka" id="112_sloka8"> <a href="112.htm#112_sloka8">8 </a> <br>tasmiṃś ca yajamāne vai dharmātmani mahātmani<br>upāgamaṃs tato devāḥ sendrāḥ saha maharṣibhiḥ</div>
<div class="sloka" id="112_sloka9"> <a href="112.htm#112_sloka9">9 </a> <br>amādyad indraḥ somena dakṣiṇābhir dvijātayaḥ<br>vyuṣitāśvasya rājarṣes tato yajñe mahātmanaḥ</div>
<div class="sloka" id="112_sloka10"> <a href="112.htm#112_sloka10">10 </a> <br>vyuṣitāśvas tato rājann ati martyān vyarocata<br>sarvabhūtāny ati yathā tapanaḥ śiśirātyaye</div>
<div class="sloka" id="112_sloka11"> <a href="112.htm#112_sloka11">11 </a> <br>sa vijitya gṛhītvā ca nṛpatīn rājasattamaḥ<br>prācyān udīcyān madhyāṃś ca dakṣiṇātyān akālayat</div>
<div class="sloka" id="112_sloka12"> <a href="112.htm#112_sloka12">12 </a> <br>aśvamedhe mahāyajñe vyuṣitāśvaḥ pratāpavān<br>babhūva sa hi rājendro daśanāgabalānvitaḥ</div>
<div class="sloka" id="112_sloka13"> <a href="112.htm#112_sloka13">13 </a> <br>apy atra gāthāṃ gāyanti ye purāṇavido janāḥ<br>vyuṣitāśvaḥ samudrāntāṃ vijityemāṃ vasuṃdharām<br>apālayat sarvavarṇān pitā putrān ivaurasān</div>
<div class="sloka" id="112_sloka14"> <a href="112.htm#112_sloka14">14 </a> <br>yajamāno mahāyajñair brāhmaṇebhyo dadau dhanam<br>anantaratnāny ādāya ājahāra mahākratūn<br>suṣāva ca bahūn somān somasaṃsthās tatāna ca</div>
<div class="sloka" id="112_sloka15"> <a href="112.htm#112_sloka15">15 </a> <br>āsīt kākṣīvatī cāsya bhāryā paramasaṃmatā<br>bhadrā nāma manuṣyendra rūpeṇāsadṛśī bhuvi</div>
<div class="sloka" id="112_sloka16"> <a href="112.htm#112_sloka16">16 </a> <br>kāmayām āsatus tau tu parasparam iti śrutiḥ<br>sa tasyāṃ kāmasaṃmatto yakṣmāṇaṃ samapadyata</div>
<div class="sloka" id="112_sloka17"> <a href="112.htm#112_sloka17">17 </a> <br>tenācireṇa kālena jagāmāstam ivāṃśumān<br>tasmin prete manuṣyendre bhāryāsya bhṛśaduḥkhitā</div>
<div class="sloka" id="112_sloka18"> <a href="112.htm#112_sloka18">18 </a> <br>aputrā puruṣavyāghra vilalāpeti naḥ śrutam<br>bhadrā paramaduḥkhārtā tan nibodha narādhipa</div>
<div class="sloka" id="112_sloka19"> <a href="112.htm#112_sloka19">19 </a> <br>nārī paramadharmajña sarvā putra vinākṛtā<br>patiṃ vinā jīvati yā na sā jīvati duḥkhitā</div>
<div class="sloka" id="112_sloka20"> <a href="112.htm#112_sloka20">20 </a> <br>patiṃ vinā mṛtaṃ śreyo nāryāḥ kṣatriya puṃgava<br>tvadgatiṃ gantum icchāmi prasīdasva nayasva mām</div>
<div class="sloka" id="112_sloka21"> <a href="112.htm#112_sloka21">21 </a> <br>tvayā hīnā kṣaṇam api nāhaṃ jīvitum utsahe<br>prasādaṃ kuru me rājann itas tūrṇaṃ nayasva mām</div>
<div class="sloka" id="112_sloka22"> <a href="112.htm#112_sloka22">22 </a> <br>pṛṣṭhato 'nugamiṣyāmi sameṣu viṣameṣu ca<br>tvām ahaṃ naraśārdūla gacchantam anivartinam</div>
<div class="sloka" id="112_sloka23"> <a href="112.htm#112_sloka23">23 </a> <br>chāyevānapagā rājan satataṃ vaśavartinī<br>bhaviṣyāmi naravyāghra nityaṃ priyahite ratā</div>
<div class="sloka" id="112_sloka24"> <a href="112.htm#112_sloka24">24 </a> <br>adya prabhṛti māṃ rājan kaṣṭā hṛdayaśoṣaṇāḥ<br>ādhayo 'bhibhaviṣyanti tvadṛte puṣkarekṣaṇa</div>
<div class="sloka" id="112_sloka25"> <a href="112.htm#112_sloka25">25 </a> <br>abhāgyayā mayā nūnaṃ viyuktāḥ sahacāriṇaḥ<br>saṃyogā viprayuktā vā pūrvadeheṣu pārthiva</div>
<div class="sloka" id="112_sloka26"> <a href="112.htm#112_sloka26">26 </a> <br>tad idaṃ karmabhiḥ pāpaiḥ pūrvadeheṣu saṃcitam<br>duḥkhaṃ mām anusaṃprāptaṃ rājaṃs tvad viprayogajam</div>
<div class="sloka" id="112_sloka27"> <a href="112.htm#112_sloka27">27 </a> <br>adya prabhṛty ahaṃ rājan kuśa prastaraśāyinī<br>bhaviṣyāmy asukhāviṣṭā tvaddarśanaparāyaṇā</div>
<div class="sloka" id="112_sloka28"> <a href="112.htm#112_sloka28">28 </a> <br>darśayasva naravyāghra sādhu mām asukhānvitām<br>dīnām anāthāṃ kṛpaṇāṃ vilapantīṃ nareśvara</div>
<div class="sloka" id="112_sloka29"> <a href="112.htm#112_sloka29">29 </a> <br>evaṃ bahuvidhaṃ tasyāṃ vilapantyāṃ punaḥ punaḥ<br>taṃ śavaṃ saṃpariṣvajya vāk kilāntarhitābravīt</div>
<div class="sloka" id="112_sloka30"> <a href="112.htm#112_sloka30">30 </a> <br>uttiṣṭha bhadre gaccha tvaṃ dadānīha varaṃ tava<br>janayiṣyāmy apatyāni tvayy ahaṃ cāruhāsini</div>
<div class="sloka" id="112_sloka31"> <a href="112.htm#112_sloka31">31 </a> <br>ātmīye ca varārohe śayanīye caturdaśīm<br>aṣṭamīṃ vā ṛtusnātā saṃviśethā mayā saha</div>
<div class="sloka" id="112_sloka32"> <a href="112.htm#112_sloka32">32 </a> <br>evam uktā tu sā devī tathā cakre pativratā<br>yathoktam eva tad vākyaṃ bhadrā putrārthinī tadā</div>
<div class="sloka" id="112_sloka33"> <a href="112.htm#112_sloka33">33 </a> <br>sā tena suṣuve devī śavena manujādhipa<br>trīñ śālvāṃś caturo madrān sutān bharatasattama</div></body></html>