<html><body><div class="sloka" id="112_sloka1"> <a href="112.htm#112_sloka1">1 </a> <br>[v]<br>evam uktā mahārāja kuntī pāṇḍum abhāṣata<br>kurūṇām ṛṣabhaṃ vīraṃ tadā bhūmipatiṃ patim<br>[व्] <br>एवम् उक्ता महाराज कुन्ती पाण्डुम् अभाषत <br>कुरूणाम् ऋषभं वीरं तदा भूमिपतिं पतिम् </div>
<div class="sloka" id="112_sloka2"> <a href="112.htm#112_sloka2">2 </a> <br>na mām arhasi dharmajña vaktum evaṃ kathaṃ cana<br>dharmapatnīm abhiratāṃ tvayi rājīvalocana<br>न माम् अर्हसि धर्मज्ञ वक्तुम् एवं कथं चन <br>धर्मपत्नीम् अभिरतां त्वयि राजीवलोचन </div>
<div class="sloka" id="112_sloka3"> <a href="112.htm#112_sloka3">3 </a> <br>tvam eva tu mahābāho mayy apatyāni bhārata<br>vīra vīryopapannāni dharmato janayiṣyasi<br>त्वम् एव तु महाबाहो मय्य् अपत्यानि भारत <br>वीर वीर्योपपन्नानि धर्मतो जनयिष्यसि </div>
<div class="sloka" id="112_sloka4"> <a href="112.htm#112_sloka4">4 </a> <br>svargaṃ manujaśārdūla gaccheyaṃ sahitā tvayā<br>apatyāya ca māṃ gaccha tvam eva kurunandana<br>स्वर्गं मनुजशार्दूल गच्छेयं सहिता त्वया <br>अपत्याय च मां गच्छ त्वम् एव कुरुनन्दन </div>
<div class="sloka" id="112_sloka5"> <a href="112.htm#112_sloka5">5 </a> <br>na hy ahaṃ manasāpy anyaṃ gaccheyaṃ tvadṛte naram<br>tvattaḥ prativiśiṣṭaś ca ko 'nyo 'sti bhuvi mānavaḥ<br>न ह्य् अहं मनसाप्य् अन्यं गच्छेयं त्वदृते नरम् <br>त्वत्तः प्रतिविशिष्टश् च को 'न्यो 'स्ति भुवि मानवः </div>
<div class="sloka" id="112_sloka6"> <a href="112.htm#112_sloka6">6 </a> <br>imāṃ ca tāvad dharmyāṃ tvaṃ paurāṇīṃ śṛṇu me kathām<br>pariśrutāṃ viśālākṣa kīrtayiṣyāmi yām aham<br>इमां च तावद् धर्म्यां त्वं पुराणीं शृणु मे कथाम् <br>परिश्रुतां विशालाक्ष कीर्तयिष्यामि याम् अहम् </div>
<div class="sloka" id="112_sloka7"> <a href="112.htm#112_sloka7">7 </a> <br>vyuṣitāśva iti khyāto babhūva kila pārthivaḥ<br>purā paramadharmiṣṭhaḥ pūror vaṃśavivardhanaḥ<br>व्युषिताश्व इति ख्यातो बभूव किल पार्थिवः <br>पुरा परमधर्मिष्ठः पूरोर् वंशविवर्धनः </div>
<div class="sloka" id="112_sloka8"> <a href="112.htm#112_sloka8">8 </a> <br>tasmiṃś ca yajamāne vai dharmātmani mahātmani<br>upāgamaṃs tato devāḥ sendrāḥ saha maharṣibhiḥ<br>तस्मिंश् च यजमाने वै धर्मात्मनि महात्मनि <br>उपागमंस् ततो देवाः सेन्द्राः सह महर्षिभिः </div>
<div class="sloka" id="112_sloka9"> <a href="112.htm#112_sloka9">9 </a> <br>amādyad indraḥ somena dakṣiṇābhir dvijātayaḥ<br>vyuṣitāśvasya rājarṣes tato yajñe mahātmanaḥ<br>अमाद्यद् इन्द्रः सोमेन दक्षिणाभिर् द्विजातयः <br>व्युषिताश्वस्य राजर्षेस् ततो यज्ञे महात्मनः </div>
<div class="sloka" id="112_sloka10"> <a href="112.htm#112_sloka10">10 </a> <br>vyuṣitāśvas tato rājann ati martyān vyarocata<br>sarvabhūtāny ati yathā tapanaḥ śiśirātyaye<br>व्युषिताश्वस् ततो राजन्न् अति मर्त्यान् व्यरोचत <br>सर्वभूतान्य् अति यथा तपनः शिशिरात्यये </div>
<div class="sloka" id="112_sloka11"> <a href="112.htm#112_sloka11">11 </a> <br>sa vijitya gṛhītvā ca nṛpatīn rājasattamaḥ<br>prācyān udīcyān madhyāṃś ca dakṣiṇātyān akālayat<br>स विजित्य गृहीत्वा च नृपतीन् राजसत्तमः <br>प्राच्यान् उदीच्यान् मध्यांश् च दक्षिणात्यान् अकालयत् </div>
<div class="sloka" id="112_sloka12"> <a href="112.htm#112_sloka12">12 </a> <br>aśvamedhe mahāyajñe vyuṣitāśvaḥ pratāpavān<br>babhūva sa hi rājendro daśanāgabalānvitaḥ<br>अश्वमेधे महायज्ञे व्युषिताश्वः प्रतापवान् <br>बभूव स हि राजेन्द्रो दशनागबलान्वितः </div>
<div class="sloka" id="112_sloka13"> <a href="112.htm#112_sloka13">13 </a> <br>apy atra gāthāṃ gāyanti ye purāṇavido janāḥ<br>vyuṣitāśvaḥ samudrāntāṃ vijityemāṃ vasuṃdharām<br>apālayat sarvavarṇān pitā putrān ivaurasān<br>अप्य् अत्र गाथां गायन्ति ये पुराणविदो जनाः <br>व्युषिताश्वः समुद्रान्तां विजित्येमां वसुंधराम् <br>अपालयत् सर्ववर्णान् पिता पुत्रान् इवुरसान् </div>
<div class="sloka" id="112_sloka14"> <a href="112.htm#112_sloka14">14 </a> <br>yajamāno mahāyajñair brāhmaṇebhyo dadau dhanam<br>anantaratnāny ādāya ājahāra mahākratūn<br>suṣāva ca bahūn somān somasaṃsthās tatāna ca<br>यजमानो महायज्ञैर् ब्राह्मणेभ्यो ददु धनम् <br>अनन्तरत्नान्य् आदाय आजहार महाक्रतून् <br>सुषाव च बहून् सोमान् सोमसंस्थास् ततान च </div>
<div class="sloka" id="112_sloka15"> <a href="112.htm#112_sloka15">15 </a> <br>āsīt kākṣīvatī cāsya bhāryā paramasaṃmatā<br>bhadrā nāma manuṣyendra rūpeṇāsadṛśī bhuvi<br>आसीत् काक्षीवती चास्य भार्या परमसंमता <br>भद्रा नाम मनुष्येन्द्र रूपेणासदृशी भुवि </div>
<div class="sloka" id="112_sloka16"> <a href="112.htm#112_sloka16">16 </a> <br>kāmayām āsatus tau tu parasparam iti śrutiḥ<br>sa tasyāṃ kāmasaṃmatto yakṣmāṇaṃ samapadyata<br>कामयाम् आसतुस् तु तु परस्परम् इति श्रुतिः <br>स तस्यां कामसंमत्तो यक्ष्माणं समपद्यत </div>
<div class="sloka" id="112_sloka17"> <a href="112.htm#112_sloka17">17 </a> <br>tenācireṇa kālena jagāmāstam ivāṃśumān<br>tasmin prete manuṣyendre bhāryāsya bhṛśaduḥkhitā<br>तेनाचिरेण कालेन जगामास्तम् इवांशुमान् <br>तस्मिन् प्रेते मनुष्येन्द्रे भार्यास्य भृशदुःखिता </div>
<div class="sloka" id="112_sloka18"> <a href="112.htm#112_sloka18">18 </a> <br>aputrā puruṣavyāghra vilalāpeti naḥ śrutam<br>bhadrā paramaduḥkhārtā tan nibodha narādhipa<br>अपुत्रा पुरुषव्याघ्र विललापेति नः श्रुतम् <br>भद्रा परमदुःखार्ता तन् निबोध नराधिप </div>
<div class="sloka" id="112_sloka19"> <a href="112.htm#112_sloka19">19 </a> <br>nārī paramadharmajña sarvā putra vinākṛtā<br>patiṃ vinā jīvati yā na sā jīvati duḥkhitā<br>नारी परमधर्मज्ञ सर्वा पुत्र विनाकृता <br>पतिं विना जीवति या न सा जीवति दुःखिता </div>
<div class="sloka" id="112_sloka20"> <a href="112.htm#112_sloka20">20 </a> <br>patiṃ vinā mṛtaṃ śreyo nāryāḥ kṣatriya puṃgava<br>tvadgatiṃ gantum icchāmi prasīdasva nayasva mām<br>पतिं विना मृतं श्रेयो नार्याः क्षत्रिय पुंगव <br>त्वद्गतिं गन्तुम् इच्छामि प्रसीदस्व नयस्व माम् </div>
<div class="sloka" id="112_sloka21"> <a href="112.htm#112_sloka21">21 </a> <br>tvayā hīnā kṣaṇam api nāhaṃ jīvitum utsahe<br>prasādaṃ kuru me rājann itas tūrṇaṃ nayasva mām<br>त्वया हीना क्षणम् अपि नाहं जीवितुम् उत्सहे <br>प्रसादं कुरु मे राजन्न् इतस् तूर्णं नयस्व माम् </div>
<div class="sloka" id="112_sloka22"> <a href="112.htm#112_sloka22">22 </a> <br>pṛṣṭhato 'nugamiṣyāmi sameṣu viṣameṣu ca<br>tvām ahaṃ naraśārdūla gacchantam anivartinam<br>पृष्ठतो 'नुगमिष्यामि समेषु विषमेषु च <br>त्वाम् अहं नरशार्दूल गच्छन्तम् अनिवर्तिनम् </div>
<div class="sloka" id="112_sloka23"> <a href="112.htm#112_sloka23">23 </a> <br>chāyevānapagā rājan satataṃ vaśavartinī<br>bhaviṣyāmi naravyāghra nityaṃ priyahite ratā<br>छायेवानपगा राजन् सततं वशवर्तिनी <br>भविष्यामि नरव्याघ्र नित्यं प्रियहिते रता </div>
<div class="sloka" id="112_sloka24"> <a href="112.htm#112_sloka24">24 </a> <br>adya prabhṛti māṃ rājan kaṣṭā hṛdayaśoṣaṇāḥ<br>ādhayo 'bhibhaviṣyanti tvadṛte puṣkarekṣaṇa<br>अद्य प्रभृति मां राजन् कष्टा हृदयशोषणाः <br>आधयो 'भिभविष्यन्ति त्वदृते पुष्करेक्षण </div>
<div class="sloka" id="112_sloka25"> <a href="112.htm#112_sloka25">25 </a> <br>abhāgyayā mayā nūnaṃ viyuktāḥ sahacāriṇaḥ<br>saṃyogā viprayuktā vā pūrvadeheṣu pārthiva<br>अभाग्यया मया नूनं वियुक्ताः सहचारिणः <br>संयोगा विप्रयुक्ता वा पूर्वदेहेषु पार्थिव </div>
<div class="sloka" id="112_sloka26"> <a href="112.htm#112_sloka26">26 </a> <br>tad idaṃ karmabhiḥ pāpaiḥ pūrvadeheṣu saṃcitam<br>duḥkhaṃ mām anusaṃprāptaṃ rājaṃs tvad viprayogajam<br>तद् इदं कर्मभिः पापैः पूर्वदेहेषु संचितम् <br>दुःखं माम् अनुसंप्राप्तं राजंस् त्वद् विप्रयोगजम् </div>
<div class="sloka" id="112_sloka27"> <a href="112.htm#112_sloka27">27 </a> <br>adya prabhṛty ahaṃ rājan kuśa prastaraśāyinī<br>bhaviṣyāmy asukhāviṣṭā tvaddarśanaparāyaṇā<br>अद्य प्रभृत्य् अहं राजन् कुश प्रस्तरशायिनी <br>भविष्याम्य् असुखाविष्टा त्वद्दर्शनपरायणा </div>
<div class="sloka" id="112_sloka28"> <a href="112.htm#112_sloka28">28 </a> <br>darśayasva naravyāghra sādhu mām asukhānvitām<br>dīnām anāthāṃ kṛpaṇāṃ vilapantīṃ nareśvara<br>दर्शयस्व नरव्याघ्र साधु माम् असुखान्विताम् <br>दीनाम् अनाथां कृपणां विलपन्तीं नरेश्वर </div>
<div class="sloka" id="112_sloka29"> <a href="112.htm#112_sloka29">29 </a> <br>evaṃ bahuvidhaṃ tasyāṃ vilapantyāṃ punaḥ punaḥ<br>taṃ śavaṃ saṃpariṣvajya vāk kilāntarhitābravīt<br>एवं बहुविधं तस्यां विलपन्त्यां पुनः पुनः <br>तं शवं संपरिष्वज्य वाक् किलान्तर्हिताब्रवीत् </div>
<div class="sloka" id="112_sloka30"> <a href="112.htm#112_sloka30">30 </a> <br>uttiṣṭha bhadre gaccha tvaṃ dadānīha varaṃ tava<br>janayiṣyāmy apatyāni tvayy ahaṃ cāruhāsini<br>उत्तिष्ठ भद्रे गच्छ त्वं ददानीह वरं तव <br>जनयिष्याम्य् अपत्यानि त्वय्य् अहं चारुहासिनि </div>
<div class="sloka" id="112_sloka31"> <a href="112.htm#112_sloka31">31 </a> <br>ātmīye ca varārohe śayanīye caturdaśīm<br>aṣṭamīṃ vā ṛtusnātā saṃviśethā mayā saha<br>आत्मीये च वरारोहे शयनीये चतुर्दशीम् <br>अष्टमीं वा ऋतुस्नाता संविशेथा मया सह </div>
<div class="sloka" id="112_sloka32"> <a href="112.htm#112_sloka32">32 </a> <br>evam uktā tu sā devī tathā cakre pativratā<br>yathoktam eva tad vākyaṃ bhadrā putrārthinī tadā<br>एवम् उक्ता तु सा देवी तथा चक्रे पतिव्रता <br>यथोक्तम् एव तद् वाक्यं भद्रा पुत्रार्थिनी तदा </div>
<div class="sloka" id="112_sloka33"> <a href="112.htm#112_sloka33">33 </a> <br>sā tena suṣuve devī śavena manujādhipa<br>trīñ śālvāṃś caturo madrān sutān bharatasattama<br>सा तेन सुषुवे देवी शवेन मनुजाधिप <br>त्रीञ् शाल्वांश् चतुरो मद्रान् सुतान् भरतसत्तम </div></body></html>