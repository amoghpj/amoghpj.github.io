<html><body><div class="sloka" id="208_sloka1"> <a href="208.htm#208_sloka1">1 </a> <br>[vai]<br>tataḥ samudre tīrthāni dakṣiṇe bharatarṣabhaḥ<br>abhyagacchat supuṇyāni śobhitāni tapasvibhiḥ</div>
<div class="sloka" id="208_sloka2"> <a href="208.htm#208_sloka2">2 </a> <br>varjayanti sma tīrthāni pañca tatra tu tāpasāḥ<br>ācīrṇāni tu yāny āsan purastāt tu tapasvibhiḥ</div>
<div class="sloka" id="208_sloka3"> <a href="208.htm#208_sloka3">3 </a> <br>agastyatīrthaṃ saubhadraṃ paulomaṃ ca supāvanam<br>kāraṃdhamaṃ prasannaṃ ca hayamedha phalaṃ ca yat<br>bhāradvājasya tīrthaṃ ca pāpapraśamanaṃ mahat</div>
<div class="sloka" id="208_sloka4"> <a href="208.htm#208_sloka4">4 </a> <br>viviktāny upalakṣyātha tāni tīrthāni pāṇḍavaḥ<br>dṛṣṭvā ca varjyamānāni munibhir dharmabuddhibhiḥ</div>
<div class="sloka" id="208_sloka5"> <a href="208.htm#208_sloka5">5 </a> <br>tapasvinas tato 'pṛcchat prājñaliḥ kurunandanaḥ<br>tīrthānīmāni varjyante kimarthaṃ brahmavādibhiḥ</div>
<div class="sloka" id="208_sloka6"> <a href="208.htm#208_sloka6">6 </a> <br>[tāpasāh]<br>grāhāḥ pañca vasanty eṣu haranti ca tapodhanān<br>ata etāni varjyante tīrthāni kurunandana</div>
<div class="sloka" id="208_sloka7"> <a href="208.htm#208_sloka7">7 </a> <br>[vai]<br>teṣāṃ śrutvā mahābāhur vāryamāṇas tapodhanaiḥ<br>jagāma tāni tīrthāni draṣṭuṃ puruṣasattamaḥ</div>
<div class="sloka" id="208_sloka8"> <a href="208.htm#208_sloka8">8 </a> <br>tataḥ saubhadram āsādya maharṣes tīrtham uttamam<br>vigāhya tarasā śūraḥ snānaṃ cakre paraṃtapaḥ</div>
<div class="sloka" id="208_sloka9"> <a href="208.htm#208_sloka9">9 </a> <br>atha taṃ puruṣavyāghram antarjalacaro mahān<br>nijagrāha jale grāhaḥ kuntīputraṃ dhanaṃjayam</div>
<div class="sloka" id="208_sloka10"> <a href="208.htm#208_sloka10">10 </a> <br>sa tam ādāya kaunteyo visphurantaṃ jale caram<br>udatiṣṭhan mahābāhur balena balināṃ varaḥ</div>
<div class="sloka" id="208_sloka11"> <a href="208.htm#208_sloka11">11 </a> <br>utkṛṣṭa eva tu grāhaḥ so 'rjunena yaśasvinā<br>babhūva nārī kalyāṇī sarvābharaṇabhūṣitā<br>dīpyamānā śriyā rājan divyarūpā manoramā</div>
<div class="sloka" id="208_sloka12"> <a href="208.htm#208_sloka12">12 </a> <br>tad adbhutaṃ mahad dṛṣṭvā kuntīputro dhanaṃjayaḥ<br>tāṃ striyaṃ paramaprīta idaṃ vacanam abravīt</div>
<div class="sloka" id="208_sloka13"> <a href="208.htm#208_sloka13">13 </a> <br>kā vai tvam asi kalyāṇi kuto vāsi jale carī<br>kimarthaṃ ca mahat pāpam idaṃ kṛtavatī purā</div>
<div class="sloka" id="208_sloka14"> <a href="208.htm#208_sloka14">14 </a> <br>[nārī]<br>apsarāsmi mahābāho devāraṇya vicāriṇī<br>iṣṭā dhanapater nityaṃ vargā nāma mahābala</div>
<div class="sloka" id="208_sloka15"> <a href="208.htm#208_sloka15">15 </a> <br>mama sakhyaś catasro 'nyāḥ sarvāḥ kāmagamāḥ śubhāḥ<br>tābhiḥ sārdhaṃ prayātāsmi lokapāla niveśanam</div>
<div class="sloka" id="208_sloka16"> <a href="208.htm#208_sloka16">16 </a> <br>tataḥ paśyāmahe sarvā brāhmaṇaṃ saṃśitavratam<br>rūpavantam adhīyānam ekam ekāntacāriṇam</div>
<div class="sloka" id="208_sloka17"> <a href="208.htm#208_sloka17">17 </a> <br>tasya vai tapasā rājaṃs tad vanaṃ tejasāvṛtam<br>āditya iva taṃ deśaṃ kṛtsnaṃ sa vyavabhāsayat</div>
<div class="sloka" id="208_sloka18"> <a href="208.htm#208_sloka18">18 </a> <br>tasya dṛṣṭvā tapas tādṛgrūpaṃ cādbhutadarśanam<br>avatīrṇāḥ sma taṃ deśaṃ tapovighnacikīrṣayā</div>
<div class="sloka" id="208_sloka19"> <a href="208.htm#208_sloka19">19 </a> <br>ahaṃ ca saurabheyī ca samīcī budbudā latā<br>yaugapadyena taṃ vipram abhyagacchāma bhārata</div>
<div class="sloka" id="208_sloka20"> <a href="208.htm#208_sloka20">20 </a> <br>gāyantyo vai hasantyaś ca lobhayantyaś ca taṃ dvijam<br>sa ca nāsmāsu kṛtavān mano vīra kathaṃ cana<br>nākampata mahātejāḥ sthitas tapasi nirmale</div></body></html>