<html><body><div class="sloka" id="207_sloka1"> <a href="207.htm#207_sloka1">1 </a> <br>[vai]<br>kathayitvā tu tat sarvaṃ brāhmaṇebhyaḥ sa bhārata<br>prayayau himavatpārśvaṃ tato vajradharātmajaḥ</div>
<div class="sloka" id="207_sloka2"> <a href="207.htm#207_sloka2">2 </a> <br>agastyavaṭam āsādya vasiṣṭhasya ca parvatam<br>bhṛgutuṅge ca kaunteyaḥ kṛtavāñ śaucam ātmanaḥ</div>
<div class="sloka" id="207_sloka3"> <a href="207.htm#207_sloka3">3 </a> <br>pradadau gosahasrāṇi tīrtheṣv āyataneṣu ca<br>niveśāṃś ca dvijātibhyaḥ so 'dadat kurusattamaḥ</div>
<div class="sloka" id="207_sloka4"> <a href="207.htm#207_sloka4">4 </a> <br>hiraṇyabindos tīrthe ca snātvā puruṣasattamaḥ<br>dṛṣṭavān parvataśreṣṭhaṃ puṇyāny āyatanāni ca</div>
<div class="sloka" id="207_sloka5"> <a href="207.htm#207_sloka5">5 </a> <br>avatīrya naraśreṣṭho brāhmaṇaiḥ saha bhārata<br>prācīṃ diśam abhiprepsur jagāma bharatarṣabhaḥ</div>
<div class="sloka" id="207_sloka6"> <a href="207.htm#207_sloka6">6 </a> <br>ānupūrvyeṇa tīrthāni dṛṣṭavān kurusattamaḥ<br>nadīṃ cotpalinīṃ ramyām araṇyaṃ naimiṣaṃ prati</div>
<div class="sloka" id="207_sloka7"> <a href="207.htm#207_sloka7">7 </a> <br>nandām aparanandāṃ ca kauśikīṃ ca yaśasvinīm<br>mahānadīṃ gayāṃ caiva gaṅgām api ca bhārata</div>
<div class="sloka" id="207_sloka8"> <a href="207.htm#207_sloka8">8 </a> <br>evaṃ sarvāṇi tīrthāni paśyamānas tathāśramān<br>ātmanaḥ pāvanaṃ kurvan brāhmaṇebhyo dadau vasu</div>
<div class="sloka" id="207_sloka9"> <a href="207.htm#207_sloka9">9 </a> <br>aṅgavaṅga kaliṅgeṣu yāni puṇyāni kāni cit<br>jagāma tāni sarvāṇi tīrthāny āyatanāni ca<br>dṛṣṭvā ca vidhivat tāni dhanaṃ cāpi dadau tataḥ</div>
<div class="sloka" id="207_sloka10"> <a href="207.htm#207_sloka10">10 </a> <br>kaliṅga rāṣṭradvāreṣu brāhmaṇāḥ pāṇḍavānugāḥ<br>abhyanujñāya kaunteyam upāvartanta bhārata</div>
<div class="sloka" id="207_sloka11"> <a href="207.htm#207_sloka11">11 </a> <br>sa tu tair abhyanujñātaḥ kuntīputro dhanaṃjayaḥ<br>sahāyair alpakaiḥ śūraḥ prayayau yena sāgaram</div>
<div class="sloka" id="207_sloka12"> <a href="207.htm#207_sloka12">12 </a> <br>sa kaliṅgān atikramya deśān āyatanāni ca<br>dharmyāṇi ramaṇīyāni prekṣamāṇo yayau prabhuḥ</div>
<div class="sloka" id="207_sloka13"> <a href="207.htm#207_sloka13">13 </a> <br>mahendra parvataṃ dṛṣṭvā tāpasair upaśobhitam<br>samudratīreṇa śanair maṇalūraṃ jagāma ha</div>
<div class="sloka" id="207_sloka14"> <a href="207.htm#207_sloka14">14 </a> <br>tatra sarvāṇi tīrthāni puṇyāny āyatanāni ca<br>abhigamya mahābāhur abhyagacchan mahīpatim<br>maṇalūreśvaraṃ rājan dharmajñaṃ citravāhanam</div>
<div class="sloka" id="207_sloka15"> <a href="207.htm#207_sloka15">15 </a> <br>tasya citrāṅgadā nāma duhitā cārudarśanā<br>tāṃ dadarśa pure tasmin vicarantīṃ yadṛcchayā</div>
<div class="sloka" id="207_sloka16"> <a href="207.htm#207_sloka16">16 </a> <br>dṛṣṭvā ca tāṃ varārohāṃ cakame caitravāhinīm<br>abhigamya ca rājānaṃ jñāpayat svaṃ prayojanam<br>tam uvācātha rājā sa sāntvapūrvam idaṃ vacaḥ</div>
<div class="sloka" id="207_sloka17"> <a href="207.htm#207_sloka17">17 </a> <br>rājā prabhaṃkaro nāma kule asmin babhūva ha<br>aputraḥ prasavenārthī tapas tepe sa uttamam</div>
<div class="sloka" id="207_sloka18"> <a href="207.htm#207_sloka18">18 </a> <br>ugreṇa tapasā tena praṇipātena śaṃkaraḥ<br>īśvaras toṣitas tena mahādeva umāpatiḥ</div>
<div class="sloka" id="207_sloka19"> <a href="207.htm#207_sloka19">19 </a> <br>sa tasmai bhagavān prādād ekaikaṃ prasavaṃ kule<br>ekaikaḥ prasavas tasmād bhavaty asmin kule sadā</div>
<div class="sloka" id="207_sloka20"> <a href="207.htm#207_sloka20">20 </a> <br>teṣāṃ kumārāḥ sarveṣāṃ pūrveṣāṃ mama jajñire<br>kanyā tu mama jāteyaṃ kulasyotpādanī dhruvam</div>
<div class="sloka" id="207_sloka21"> <a href="207.htm#207_sloka21">21 </a> <br>putro mameyam iti me bhāvanā puruṣottama<br>putrikā hetuvidhinā saṃjñitā bharatarṣabha</div>
<div class="sloka" id="207_sloka22"> <a href="207.htm#207_sloka22">22 </a> <br>etac chulkaṃ bhavatv asyāḥ kulakṛj jāyatām iha<br>etena samayenemāṃ pratigṛhṇīṣva pāṇḍava</div></body></html>