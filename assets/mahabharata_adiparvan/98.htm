<html><body><div class="sloka" id="98_sloka1"> <a href="98.htm#98_sloka1">1 </a> <br>[bhs]<br>jāmadagnyena rāmeṇa pitur vadham amṛṣyatā<br>kruddhena ca mahābhāge haihayādhipatir hataḥ<br>śatāni daśa bāhūnāṃ nikṛttāny arjunasya vai</div>
<div class="sloka" id="98_sloka2"> <a href="98.htm#98_sloka2">2 </a> <br>punaś ca dhanur ādāya mahāstrāṇi pramuñcatā<br>nirdagdhaṃ kṣatram asakṛd rathena jayatā mahīm</div>
<div class="sloka" id="98_sloka3"> <a href="98.htm#98_sloka3">3 </a> <br>evam uccāvacair astrair bhārgaveṇa mahātmanā<br>triḥ saptakṛtvaḥ pṛthivī kṛtā niḥkṣatriyā purā</div>
<div class="sloka" id="98_sloka4"> <a href="98.htm#98_sloka4">4 </a> <br>tataḥ saṃbhūya sarvābhiḥ kṣatriyābhiḥ samantataḥ<br>utpāditāny apatyāni brāhmaṇair niyatātmabhiḥ</div>
<div class="sloka" id="98_sloka5"> <a href="98.htm#98_sloka5">5 </a> <br>pāṇigrāhasya tanaya iti vedeṣu niścitam<br>dharmaṃ manasi saṃsthāpya brāhmaṇāṃs tāḥ samabhyayuḥ<br>loke 'py ācarito dṛṣṭaḥ kṣatriyāṇāṃ punar bhavaḥ</div>
<div class="sloka" id="98_sloka6"> <a href="98.htm#98_sloka6">6 </a> <br>athotathya iti khyāta āsīd dhīmān ṛṣiḥ purā<br>mamatā nāma tasyāsīd bhāryā paramasaṃmitā</div>
<div class="sloka" id="98_sloka7"> <a href="98.htm#98_sloka7">7 </a> <br>utathyasya yavīyāṃs tu purodhās tridivaukasām<br>bṛhaspatir bṛhat tejā mamatāṃ so 'nvapadyata</div>
<div class="sloka" id="98_sloka8"> <a href="98.htm#98_sloka8">8 </a> <br>uvāca mamatā taṃ tu devaraṃ vadatāṃ varam<br>antarvatnī ahaṃ bhrātrā jyeṣṭhenāramyatām iti</div>
<div class="sloka" id="98_sloka9"> <a href="98.htm#98_sloka9">9 </a> <br>ayaṃ ca me mahābhāga kukṣāv eva bṛhaspate<br>autathyo vedam atraiva ṣaḍaṅgaṃ pratyadhīyata</div>
<div class="sloka" id="98_sloka10"> <a href="98.htm#98_sloka10">10 </a> <br>amogharetās tvaṃ cāpi nūnaṃ bhavitum arhasi<br>tasmād evaṃgate 'dya tvam upāramitum arhasi</div>
<div class="sloka" id="98_sloka11"> <a href="98.htm#98_sloka11">11 </a> <br>evam uktas tayā samyag bṛhat tejā bṛhaspatiḥ<br>kāmātmānaṃ tadātmānaṃ na śaśāka niyacchitum</div>
<div class="sloka" id="98_sloka12"> <a href="98.htm#98_sloka12">12 </a> <br>saṃbabhūva tataḥ kāmī tayā sārdham akāmayā<br>utsṛjantaṃ tu taṃ retaḥ sa garbhastho 'bhyabhāṣata</div>
<div class="sloka" id="98_sloka13"> <a href="98.htm#98_sloka13">13 </a> <br>bhos tāta kanyasa vade dvayor nāsty atra saṃbhavaḥ<br>amoghaśukraś ca bhavān pūrvaṃ cāham ihāgataḥ</div>
<div class="sloka" id="98_sloka14"> <a href="98.htm#98_sloka14">14 </a> <br>śaśāpa taṃ tataḥ kruddha evam ukto bṛhaspatiḥ<br>utathya putraṃ garbhasthaṃ nirbhartsya bhagavān ṛṣiḥ</div>
<div class="sloka" id="98_sloka15"> <a href="98.htm#98_sloka15">15 </a> <br>yasmāt tvam īdṛśe kāle sarvabhūtepsite sati<br>evam āttha vacas tasmāt tamo dīrghaṃ pravekṣyasi</div>
<div class="sloka" id="98_sloka16"> <a href="98.htm#98_sloka16">16 </a> <br>sa vai dīrghatamā nāma śāpād ṛṣir ajāyata<br>bṛhaspater bṛhat kīrter bṛhaspatir ivaujasā</div>
<div class="sloka" id="98_sloka17"> <a href="98.htm#98_sloka17">17 </a> <br>saputrāñ janayām āsa gautamādīn mahāyaśāḥ<br>ṛṣer utathyasya tadā saṃtānakulavṛddhaye</div>
<div class="sloka" id="98_sloka18"> <a href="98.htm#98_sloka18">18 </a> <br>lobhamohābhibhūtās te putrās taṃ gautamādayaḥ<br>kāṣṭhe samudre prakṣipya gaṅgāyāṃ samavāsṛjan</div>
<div class="sloka" id="98_sloka19"> <a href="98.htm#98_sloka19">19 </a> <br>na syād andhaś ca vṛddhaś ca bhartavyo 'yam iti sma te<br>cintayitvā tataḥ krūrāḥ pratijagmur atho gṛhān</div>
<div class="sloka" id="98_sloka20"> <a href="98.htm#98_sloka20">20 </a> <br>so 'nusrotas tadā rājan plavamāna ṛṣis tataḥ<br>jagāma subahūn deśān andhas tenoḍupena ha</div>
<div class="sloka" id="98_sloka21"> <a href="98.htm#98_sloka21">21 </a> <br>taṃ tu rājā balir nāma sarvadharmaviśāradaḥ<br>apaśyan majjana gataḥ srotasābhyāśam āgatam</div>
<div class="sloka" id="98_sloka22"> <a href="98.htm#98_sloka22">22 </a> <br>jagrāha cainaṃ dharmātmā baliḥ satyaparākramaḥ<br>jñātvā cainaṃ sa vavre 'tha putrārthaṃ manujarṣabha</div>
<div class="sloka" id="98_sloka23"> <a href="98.htm#98_sloka23">23 </a> <br>saṃtānārthaṃ mahābhāga bhāryāsu mama mānada<br>putrān dharmārthakuśalān utpādayitum arhasi</div>
<div class="sloka" id="98_sloka24"> <a href="98.htm#98_sloka24">24 </a> <br>evam uktaḥ sa tejasvī taṃ tathety uktavān ṛṣiḥ<br>tasmai sa rājā svāṃ bhāryāṃ sudeṣṇāṃ prāhiṇot tadā</div>
<div class="sloka" id="98_sloka25"> <a href="98.htm#98_sloka25">25 </a> <br>andhaṃ vṛddhaṃ ca taṃ matvā na sā devī jagāma ha<br>svāṃ tu dhātreyikāṃ tasmai vṛddhāya prāhiṇot tadā</div>
<div class="sloka" id="98_sloka26"> <a href="98.htm#98_sloka26">26 </a> <br>tasyāṃ kākṣīvad ādīn sa śūdrayonāv ṛṣir vaśī<br>janayām āsa dharmātmā putrān ekādaśaiva tu</div>
<div class="sloka" id="98_sloka27"> <a href="98.htm#98_sloka27">27 </a> <br>kākṣīvad ādīn putrāṃs tān dṛṣṭvā sarvān adhīyataḥ<br>uvāca tam ṛṣiṃ rājā mamaita iti vīryavāḥ</div>
<div class="sloka" id="98_sloka28"> <a href="98.htm#98_sloka28">28 </a> <br>nety uvāca maharṣis taṃ mamaivaita iti bruvan<br>śūdrayonau mayā hīme jātāḥ kākṣīvad ādayaḥ</div>
<div class="sloka" id="98_sloka29"> <a href="98.htm#98_sloka29">29 </a> <br>andhaṃ vṛddhaṃ ca māṃ matvā sudeṣṇā mahiṣī tava<br>avamanya dadau mūḍhā śūdrāṃ dhātreyikāṃ hi me</div>
<div class="sloka" id="98_sloka30"> <a href="98.htm#98_sloka30">30 </a> <br>tataḥ prasādayām āsa punas tam ṛṣisattamam<br>baliḥ sudeṣṇāṃ bhāryāṃ ca tasmai tāṃ prāhiṇot punaḥ</div>
<div class="sloka" id="98_sloka31"> <a href="98.htm#98_sloka31">31 </a> <br>tāṃ sa dīrghatamāṅgeṣu spṛṣṭvā devīm athābravīt<br>bhaviṣyati kumāras te tejasvī satyavāg iti</div>
<div class="sloka" id="98_sloka32"> <a href="98.htm#98_sloka32">32 </a> <br>tatrāṅgo nāma rājarṣiḥ sudeṣṇāyām ajāyata<br>evam anye maheṣvāsā brāhmaṇaiḥ kṣatriyā bhuvi</div></body></html>