<html><body><div class="sloka" id="136_sloka1"> <a href="136.htm#136_sloka1">1 </a> <br>[vai]<br>tāṃs tu dṛṣṭvā sumanasaḥ parisaṃvatsaroṣitān<br>viśvastān iva saṃlakṣya harṣaṃ cakre purocanaḥ</div>
<div class="sloka" id="136_sloka2"> <a href="136.htm#136_sloka2">2 </a> <br>purocane tathā hṛṣṭe kaunteyo 'tha yudhiṣṭhiraḥ<br>bhīmasenārjunau caiva yamau covāca dharmavit</div>
<div class="sloka" id="136_sloka3"> <a href="136.htm#136_sloka3">3 </a> <br>asmān ayaṃ suviśvastān vetti pāpaḥ purocanaḥ<br>vañcito 'yaṃ nṛśaṃsātmā kālaṃ manye palāyane</div>
<div class="sloka" id="136_sloka4"> <a href="136.htm#136_sloka4">4 </a> <br>āyudhāgāram ādīpya dagdhvā caiva purocanam<br>ṣaṭ prāṇino nidhāyeha dravāmo 'nabhilakṣitāḥ</div>
<div class="sloka" id="136_sloka5"> <a href="136.htm#136_sloka5">5 </a> <br>atha dānāpadeśena kuntī brāhmaṇa bhojanam<br>cakre niśi mahad rājann ājagmus tatra yoṣitaḥ</div>
<div class="sloka" id="136_sloka6"> <a href="136.htm#136_sloka6">6 </a> <br>tā vihṛtya yathākāmaṃ bhuktvā pītvā ca bhārata<br>jagmur niśi gṛhān eva samanujñāpya mādhavīm</div>
<div class="sloka" id="136_sloka7"> <a href="136.htm#136_sloka7">7 </a> <br>niṣādī pañca putrā tu tasmin bhojye yadṛcchayā<br>annārthinī samabhyāgāt saputrā kālacoditā</div>
<div class="sloka" id="136_sloka8"> <a href="136.htm#136_sloka8">8 </a> <br>sā pītvā madirāṃ mattā saputrā madavihvalā<br>saha sarvaiḥ sutai rājaṃs tasminn eva niveśane<br>suṣvāpa vigatajñānā mṛtakalpā narādhipa</div>
<div class="sloka" id="136_sloka9"> <a href="136.htm#136_sloka9">9 </a> <br>atha pravāte tumule niśi supte jane vibho<br>tad upādīpayad bhīmaḥ śete yatra purocanaḥ</div>
<div class="sloka" id="136_sloka10"> <a href="136.htm#136_sloka10">10 </a> <br>tataḥ pratāpaḥ sumahāñ śabdaś caiva vibhāvasoḥ<br>prādurāsīt tadā tena bubudhe sajanavrajaḥ</div>
<div class="sloka" id="136_sloka11"> <a href="136.htm#136_sloka11">11 </a> <br>[paurāh]<br>duryodhana prayuktena pāpenākṛtabuddhinā<br>gṛham ātmavināśāya kāritaṃ dāhitaṃ ca yat</div>
<div class="sloka" id="136_sloka12"> <a href="136.htm#136_sloka12">12 </a> <br>aho dhig dhṛtarāṣṭrasya buddhir nātisamañjasī<br>yaḥ śucīn pāṇḍavān bālān dāhayām āsa mantriṇā</div>
<div class="sloka" id="136_sloka13"> <a href="136.htm#136_sloka13">13 </a> <br>diṣṭyā tv idānīṃ pāpātmā dagdho 'yam atidurmatiḥ<br>anāgasaḥ suviśvastān yo dadāha narottamān</div>
<div class="sloka" id="136_sloka14"> <a href="136.htm#136_sloka14">14 </a> <br>[vai]<br>evaṃ te vilapanti sma vāraṇāvatakā janāḥ<br>parivārya gṛhaṃ tac ca tasthū rātrau samantataḥ</div>
<div class="sloka" id="136_sloka15"> <a href="136.htm#136_sloka15">15 </a> <br>pāṇḍavāś cāpi te rājan mātrā saha suduḥkhitāḥ<br>bilena tena nirgatya jagmur gūḍham alakṣitāḥ</div>
<div class="sloka" id="136_sloka16"> <a href="136.htm#136_sloka16">16 </a> <br>tena nidroparodhena sādhvasena ca pāṇḍavāḥ<br>na śekuḥ sahasā gantuṃ saha mātrā paraṃtapāḥ</div>
<div class="sloka" id="136_sloka17"> <a href="136.htm#136_sloka17">17 </a> <br>bhīmasenas tu rājendra bhīmavegaparākramaḥ<br>jagāma bhrātṝn ādāya sarvān mātaram eva ca</div>
<div class="sloka" id="136_sloka18"> <a href="136.htm#136_sloka18">18 </a> <br>skandham āropya jananīṃ yamāv aṅkena vīryavān<br>pārthau gṛhītvā pāṇibhyāṃ bhrātarau sumahābalau</div></body></html>