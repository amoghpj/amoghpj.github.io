<html><body><div class="sloka" id="185_sloka1"> <a href="185.htm#185_sloka1">1 </a> <br>[vai]<br>tatas tathoktaḥ parihṛṣṭarūpaḥ; pitre śaśaṃsātha sa rājaputraḥ<br>dhṛṣṭadyumnaḥ somakānāṃ prabarho; vṛttaṃ yathā yena hṛtā ca kṛṣṇā</div>
<div class="sloka" id="185_sloka2"> <a href="185.htm#185_sloka2">2 </a> <br>yo 'sau yuvasvāyata lohitākṣaḥ; kṛṣṇājinī devasamānarūpaḥ<br>yaḥ kārmukāgryaṃ kṛtavān adhijyaṃ; lakṣyaṃ ca tat patitavān pṛthivyām</div>
<div class="sloka" id="185_sloka3"> <a href="185.htm#185_sloka3">3 </a> <br>asajjamānaś ca gatas tarasvī; vṛto dvijāgryair abhipūjyamānaḥ<br>cakrāma vajrīva diteḥ suteṣu; sarvaiś ca devair ṛṣibhiś ca juṣṭaḥ</div>
<div class="sloka" id="185_sloka4"> <a href="185.htm#185_sloka4">4 </a> <br>kṛṣṇā ca gṛhyājinam anvayāt taṃ; nāgaṃ yathā nāgavadhūḥ prahṛṣṭā<br>amṛṣyamāṇeṣu narādhipeṣu; kruddheṣu taṃ tatra samāpatatsu</div>
<div class="sloka" id="185_sloka5"> <a href="185.htm#185_sloka5">5 </a> <br>tato 'paraḥ pārthiva rājamadhye; pravṛddham ārujya mahī praroham<br>prakālayann eva sa pārthivaughān; kruddho 'ntakaḥ prāṇabhṛto yathaiva</div>
<div class="sloka" id="185_sloka6"> <a href="185.htm#185_sloka6">6 </a> <br>tau pārthivānāṃ miṣatāṃ narendra; kṛṣṇām upādāya gatau narāgryau<br>vibhrājamānāv iva candrasūryau; bāhyāṃ purād bhārgava karmaśālām</div>
<div class="sloka" id="185_sloka7"> <a href="185.htm#185_sloka7">7 </a> <br>tatropaviṣṭārcir ivānalasya; teṣāṃ janitrīti mama pratarkaḥ<br>tathāvidhair eva narapravīrair; upopaviṣṭais tribhir agnikalpaiḥ</div>
<div class="sloka" id="185_sloka8"> <a href="185.htm#185_sloka8">8 </a> <br>tasyās tatas tāv abhivādya pādāv; uktvā ca kṛṣṇām abhivādayeti<br>sthitau ca tatraiva nivedya kṛṣṇāṃ; bhaikṣa pracārāya gatā narāgryāḥ</div>
<div class="sloka" id="185_sloka9"> <a href="185.htm#185_sloka9">9 </a> <br>teṣāṃ tu bhaikṣaṃ pratigṛhya kṛṣṇā; kṛtvā baliṃ brahmaṇasāc ca kṛtvā<br>tāṃ caiva vṛddhāṃ pariviṣya tāṃś ca; narapravīrān svayam apy abhuṅkta</div>
<div class="sloka" id="185_sloka10"> <a href="185.htm#185_sloka10">10 </a> <br>suptās tu te pārthiva sarva eva; kṛṣṇā tu teṣāṃ caraṇopadhānam<br>āsīt pṛthivyāṃ śayanaṃ ca teṣāṃ; darbhājināgryāstaraṇopapannam</div>
<div class="sloka" id="185_sloka11"> <a href="185.htm#185_sloka11">11 </a> <br>te nardamānā iva kālameghāḥ; kathā vicitrāḥ kathayāṃ babhūvuḥ<br>na vaiśyaśūdraupayikīḥ kathās tā; na ca dvijāteḥ kathayanti vīrāḥ</div>
<div class="sloka" id="185_sloka12"> <a href="185.htm#185_sloka12">12 </a> <br>niḥsaṃśayaṃ kṣatriya puṃgavās te; yathā hi yuddhaṃ kathayanti rājan<br>āśā hi no vyaktam iyaṃ samṛddhā; muktān hi pārthāñ śṛṇumo 'gnidāhāt</div>
<div class="sloka" id="185_sloka13"> <a href="185.htm#185_sloka13">13 </a> <br>yathā hi lakṣyaṃ nihataṃ dhanuś ca; sajyaṃ kṛtaṃ tena tathā prasahya<br>yathā ca bhāṣanti parasparaṃ te; channā dhruvaṃ te pracaranti pārthāḥ</div>
<div class="sloka" id="185_sloka14"> <a href="185.htm#185_sloka14">14 </a> <br>tataḥ sa rājā drupadaḥ prahṛṣṭaḥ; purohitaṃ preṣayāṃ tatra cakre<br>vidyāma yuṣmān iti bhāṣamāṇo; mahātmanaḥ pāṇḍusutāḥ stha kac cit</div>
<div class="sloka" id="185_sloka15"> <a href="185.htm#185_sloka15">15 </a> <br>gṛhītavākyo nṛpateḥ purodhā; gatvā praśaṃsām abhidhāya teṣām<br>vākyaṃ yathāvan nṛpateḥ samagrām; uvāca tān sa kramavit krameṇa</div>
<div class="sloka" id="185_sloka16"> <a href="185.htm#185_sloka16">16 </a> <br>vijñātum icchaty avanīśvaro vaḥ; pāñcālarājo drupado varārhāḥ<br>lakṣyasya veddhāram imaṃ hi dṛṣṭvā; harṣasya nāntaṃ paripaśyate saḥ</div>
<div class="sloka" id="185_sloka17"> <a href="185.htm#185_sloka17">17 </a> <br>tad ācaḍḍhvaṃ jñātikulānupūrvīṃ; padaṃ śiraḥsu dviṣatāṃ kurudhvam<br>prahlādayadhvaṃ hṛdaye mamedaṃ; pāñcālarājasya sahānugasya</div>
<div class="sloka" id="185_sloka18"> <a href="185.htm#185_sloka18">18 </a> <br>pāṇḍur hi rājā drupadasya rājñaḥ; priyaḥ sakhā cātmasamo babhūva<br>tasyaiṣa kāmo duhitā mameyaṃ; snuṣā yadi syād iti kauravasya</div>
<div class="sloka" id="185_sloka19"> <a href="185.htm#185_sloka19">19 </a> <br>ayaṃ ca kāmo drupadasya rājño; hṛdi sthito nityam aninditāṅgāḥ<br>yad arjuno vai pṛthu dīrghabāhur; dharmeṇa vindeta sutāṃ mameti</div>
<div class="sloka" id="185_sloka20"> <a href="185.htm#185_sloka20">20 </a> <br>tathokta vākyaṃ tu purohitaṃ taṃ; sthitaṃ vinītaṃ samudīkṣya rājā<br>samīpasthaṃ bhīmam idaṃ śaśāsa; pradīyatāṃ pādyam arghyaṃ tathāsmai</div>
<div class="sloka" id="185_sloka21"> <a href="185.htm#185_sloka21">21 </a> <br>mānyaḥ purodhā drupadasya rājñas; tasmai prayojyābhyadhikaiva pūjā<br>bhīmas tathā tat kṛtavān narendra; tāṃ caiva pūjāṃ pratisaṃgṛhītvā</div>
<div class="sloka" id="185_sloka22"> <a href="185.htm#185_sloka22">22 </a> <br>sukhopaviṣṭaṃ tu purohitaṃ taṃ; yudhiṣṭhiro brāhmaṇam ity uvāca<br>pāñcālarājena sutā nisṛṣṭā; svadharmadṛṣṭena yathānukāmam</div>
<div class="sloka" id="185_sloka23"> <a href="185.htm#185_sloka23">23 </a> <br>pradiṣṭa śulkā drupadena rājñā; sānena vīreṇa tathānuvṛttā<br>na tatra varṇeṣu kṛtā vivakṣā; na jīva śilpe na kule na gotre</div>
<div class="sloka" id="185_sloka24"> <a href="185.htm#185_sloka24">24 </a> <br>kṛtena sajyena hi kārmukeṇa; viddhena lakṣyeṇa ca saṃnisṛṣṭā<br>seyaṃ tathānena mahātmaneha; kṛṣṇā jitā pārthiva saṃghamadhye</div>
<div class="sloka" id="185_sloka25"> <a href="185.htm#185_sloka25">25 </a> <br>naivaṃ gate saumakir adya rājā; saṃtāpam arhaty asukhāya kartum<br>kāmaś ca yo 'sau drupasadya rājñaḥ; sa cāpi saṃpatsyati pārthivasya</div>
<div class="sloka" id="185_sloka26"> <a href="185.htm#185_sloka26">26 </a> <br>aprāpya rūpāṃ hi narendra kanyām; imām ahaṃ brāhmaṇa sādhu manye<br>na tad dhanur mandabalena śakyaṃ; maurvyā samāyojayituṃ tathā hi<br>na cākṛtāstreṇa na hīnajena; lakṣyaṃ tathā pātayituṃ hi śakyam</div>
<div class="sloka" id="185_sloka27"> <a href="185.htm#185_sloka27">27 </a> <br>tasmān na tāpaṃ duhitur nimittaṃ; pāñcālarājo 'rhati kartum adya<br>na cāpi tat pātanam anyatheha; kartuṃ viṣahyaṃ bhuvi mānavena</div></body></html>