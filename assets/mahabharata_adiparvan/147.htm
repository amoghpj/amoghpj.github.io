<html><body><div class="sloka" id="147_sloka1"> <a href="147.htm#147_sloka1">1 </a> <br>[vai]<br>tayor duḥkhitayor vākyam atimātraṃ niśamya tat<br>bhṛśaṃ duḥkhaparītāṅgī kanyā tāv abhyabhāṣata<br>[वै] <br>तयोर् दुःखितयोर् वाक्यम् अतिमात्रं निशम्य तत् <br>भृशं दुःखपरीताङ्गी कन्या ताव् अभ्यभाषत </div>
<div class="sloka" id="147_sloka2"> <a href="147.htm#147_sloka2">2 </a> <br>kim idaṃ bhṛśaduḥkhārtau roravītho anāthavat<br>mamāpi śrūyatāṃ kiṃ cic chrutvā ca kriyatāṃ kṣamam<br>किम् इदं भृशदुःखार्तु रोरवीथो अनाथवत् <br>ममापि श्रूयतां किं चिच् छ्रुत्वा च क्रियतां क्षमम् </div>
<div class="sloka" id="147_sloka3"> <a href="147.htm#147_sloka3">3 </a> <br>dharmato 'haṃ parityājyā yuvayor nātra saṃśayaḥ<br>tyaktavyāṃ māṃ parityajya trātaṃ sarvaṃ mayaikayā<br>धर्मतो 'हं परित्याज्या युवयोर् नात्र संशयः <br>त्यक्तव्यां मां परित्यज्य त्रातं सर्वं मयैकया </div>
<div class="sloka" id="147_sloka4"> <a href="147.htm#147_sloka4">4 </a> <br>ity artham iṣyate 'patyaṃ tārayiṣyati mām iti<br>tasminn upasthite kāle tarataṃ plavavan mayā<br>इत्य् अर्थम् इष्यते 'पत्यं तारयिष्यति माम् इति <br>तस्मिन्न् उपस्थिते काले तरतं प्लववन् मया </div>
<div class="sloka" id="147_sloka5"> <a href="147.htm#147_sloka5">5 </a> <br>iha vā tārayed durgād uta vā pretya tārayet<br>sarvathā tārayet putraḥ putra ity ucyate budhaiḥ<br>इह वा तारयेद् दुर्गाद् उत वा प्रेत्य तारयेत् <br>सर्वथा तारयेत् पुत्रः पुत्र इत्य् उच्यते बुधैः </div>
<div class="sloka" id="147_sloka6"> <a href="147.htm#147_sloka6">6 </a> <br>ākāṅkṣante ca dauhitrān api nityaṃ pitāmahāḥ<br>tān svayaṃ vai paritrāsye rakṣantī jīvitaṃ pituḥ<br>आकाङ्क्षन्ते च दुहित्रान् अपि नित्यं पितामहाः <br>तान् स्वयं वै परित्रास्ये रक्षन्ती जीवितं पितुः </div>
<div class="sloka" id="147_sloka7"> <a href="147.htm#147_sloka7">7 </a> <br>bhrātā ca mama bālo 'yaṃ gate lokam amuṃ tvayi<br>acireṇaiva kālena vinaśyeta na saṃśayaḥ<br>भ्राता च मम बालो 'यं गते लोकम् अमुं त्वयि <br>अचिरेणैव कालेन विनश्येत न संशयः </div>
<div class="sloka" id="147_sloka8"> <a href="147.htm#147_sloka8">8 </a> <br>tāte 'pi hi gate svarge vinaṣṭe ca mamānuje<br>piṇḍaḥ pitṝṇāṃ vyucchidyet tat teṣām apriyaṃ bhavet<br>ताते 'पि हि गते स्वर्गे विनष्टे च ममानुजे <br>पिण्डः पितঘणां व्युच्छिद्येत् तत् तेषाम् अप्रियं भवेत् </div>
<div class="sloka" id="147_sloka9"> <a href="147.htm#147_sloka9">9 </a> <br>pitrā tyaktā tathā mātrā bhrātrā cāham asaṃśayam<br>duḥkhād duḥkhataraṃ prāpya mriyeyam atathocitā<br>पित्रा त्यक्ता तथा मात्रा भ्रात्रा चाहम् असंशयम् <br>दुःखाद् दुःखतरं प्राप्य म्रियेयम् अतथोचिता </div>
<div class="sloka" id="147_sloka10"> <a href="147.htm#147_sloka10">10 </a> <br>tvayi tv aroge nirmukte mātā bhrātā ca me śiśuḥ<br>saṃtānaś caiva piṇḍaś ca pratiṣṭhāsyaty asaṃśayam<br>त्वयि त्व् अरोगे निर्मुक्ते माता भ्राता च मे शिशुः <br>संतानश् चैव पिण्डश् च प्रतिष्ठास्यत्य् असंशयम् </div>
<div class="sloka" id="147_sloka11"> <a href="147.htm#147_sloka11">11 </a> <br>ātmā putraḥ sakhā bhāryā kṛcchraṃ tu duhitā kila<br>sa kṛcchrān mocayātmānaṃ māṃ ca dharmeṇa yojaya<br>आत्मा पुत्रः सखा भार्या कृच्छ्रं तु दुहिता किल <br>स कृच्छ्रान् मोचयात्मानं मां च धर्मेण योजय </div>
<div class="sloka" id="147_sloka12"> <a href="147.htm#147_sloka12">12 </a> <br>anāthā kṛpaṇā bālā yatra kva cana gāminī<br>bhaviṣyāmi tvayā tāta vihīnā kṛpaṇā bata<br>अनाथा कृपणा बाला यत्र क्व चन गामिनी <br>भविष्यामि त्वया तात विहीना कृपणा बत </div>
<div class="sloka" id="147_sloka13"> <a href="147.htm#147_sloka13">13 </a> <br>atha vāhaṃ kariṣyāmi kulasyāsya vimokṣaṇam<br>phalasaṃsthā bhaviṣyāmi kṛtvā karma suduṣkaram<br>अथ वाहं करिष्यामि कुलस्यास्य विमोक्षणम् <br>फलसंस्था भविष्यामि कृत्वा कर्म सुदुष्करम् </div>
<div class="sloka" id="147_sloka14"> <a href="147.htm#147_sloka14">14 </a> <br>atha vā yāsyase tatra tyaktvā māṃ dvijasattama<br>pīḍitāhaṃ bhaviṣyāmi tad avekṣasva mām api<br>अथ वा यास्यसे तत्र त्यक्त्वा मां द्विजसत्तम <br>पीडिताहं भविष्यामि तद् अवेक्षस्व माम् अपि </div>
<div class="sloka" id="147_sloka15"> <a href="147.htm#147_sloka15">15 </a> <br>tad asmadarthaṃ dharmārthaṃ prasavārthaṃ ca sattama<br>ātmānaṃ parirakṣasva tyaktavyāṃ māṃ ca saṃtyaja<br>तद् अस्मदर्थं धर्मार्थं प्रसवार्थं च सत्तम <br>आत्मानं परिरक्षस्व त्यक्तव्यां मां च संत्यज </div>
<div class="sloka" id="147_sloka16"> <a href="147.htm#147_sloka16">16 </a> <br>avaśya karaṇīye 'rthe māṃ tvāṃ kālo 'tyagād ayam<br>tvayā dattena toyena bhaviṣyanti hitaṃ ca me<br>अवश्य करणीये 'र्थे मां त्वां कालो 'त्यगाद् अयम् <br>त्वया दत्तेन तोयेन भविष्यन्ति हितं च मे </div>
<div class="sloka" id="147_sloka17"> <a href="147.htm#147_sloka17">17 </a> <br>kiṃ nv ataḥ paramaṃ duḥkhaṃ yad vayaṃ svargate tvayi<br>yācamānāḥ parād annaṃ paridhāvemahi śvavat<br>किं न्व् अतः परमं दुःखं यद् वयं स्वर्गते त्वयि <br>याचमानाः पराद् अन्नं परिधावेमहि श्ववत् </div>
<div class="sloka" id="147_sloka18"> <a href="147.htm#147_sloka18">18 </a> <br>tvayi tv aroge nirmukte kleśād asmāt sabāndhave<br>amṛte vasatī loke bhaviṣyāmi sukhānvitā<br>त्वयि त्व् अरोगे निर्मुक्ते क्लेशाद् अस्मात् सबान्धवे <br>अमृते वसती लोके भविष्यामि सुखान्विता </div>
<div class="sloka" id="147_sloka19"> <a href="147.htm#147_sloka19">19 </a> <br>evaṃ bahuvidhaṃ tasyā niśamya paridevitam<br>pitā mātā ca sā caiva kanyā prarurudus trayaḥ<br>एवं बहुविधं तस्या निशम्य परिदेवितम् <br>पिता माता च सा चैव कन्या प्ररुरुदुस् त्रयः </div>
<div class="sloka" id="147_sloka20"> <a href="147.htm#147_sloka20">20 </a> <br>tataḥ praruditān sarvān niśamyātha sutas tayoḥ<br>utphullanayano bālaḥ kalam avyaktam abravīt<br>ततः प्ररुदितान् सर्वान् निशम्याथ सुतस् तयोः <br>उत्फुल्लनयनो बालः कलम् अव्यक्तम् अब्रवीत् </div>
<div class="sloka" id="147_sloka21"> <a href="147.htm#147_sloka21">21 </a> <br>mā rodīs tāta mā mātar mā svasas tvam iti bruvan<br>prahasann iva sarvāṃs tān ekaikaṃ so 'pasarpati<br>मा रोदीस् तात मा मातर् मा स्वसस् त्वम् इति ब्रुवन् <br>प्रहसन्न् इव सर्वांस् तान् एकैकं सो 'पसर्पति </div>
<div class="sloka" id="147_sloka22"> <a href="147.htm#147_sloka22">22 </a> <br>tataḥ sa tṛṇam ādāya prahṛṣṭaḥ punar abravīt<br>anena taṃ haniṣyāmi rākṣasaṃ puruṣādakam<br>ततः स तृणम् आदाय प्रहृष्टः पुनर् अब्रवीत् <br>अनेन तं हनिष्यामि राक्षसं पुरुषादकम् </div>
<div class="sloka" id="147_sloka23"> <a href="147.htm#147_sloka23">23 </a> <br>tathāpi teṣāṃ duḥkhena parītānāṃ niśamya tat<br>bālasya vākyam avyaktaṃ harṣaḥ samabhavan mahān<br>तथापि तेषां दुःखेन परीतानां निशम्य तत् <br>बालस्य वाक्यम् अव्यक्तं हर्षः समभवन् महान् </div></body></html>