<html><body><div class="sloka" id="147_sloka1"> <a href="147.htm#147_sloka1">1 </a> <br>[vai]<br>tayor duḥkhitayor vākyam atimātraṃ niśamya tat<br>bhṛśaṃ duḥkhaparītāṅgī kanyā tāv abhyabhāṣata</div>
<div class="sloka" id="147_sloka2"> <a href="147.htm#147_sloka2">2 </a> <br>kim idaṃ bhṛśaduḥkhārtau roravītho anāthavat<br>mamāpi śrūyatāṃ kiṃ cic chrutvā ca kriyatāṃ kṣamam</div>
<div class="sloka" id="147_sloka3"> <a href="147.htm#147_sloka3">3 </a> <br>dharmato 'haṃ parityājyā yuvayor nātra saṃśayaḥ<br>tyaktavyāṃ māṃ parityajya trātaṃ sarvaṃ mayaikayā</div>
<div class="sloka" id="147_sloka4"> <a href="147.htm#147_sloka4">4 </a> <br>ity artham iṣyate 'patyaṃ tārayiṣyati mām iti<br>tasminn upasthite kāle tarataṃ plavavan mayā</div>
<div class="sloka" id="147_sloka5"> <a href="147.htm#147_sloka5">5 </a> <br>iha vā tārayed durgād uta vā pretya tārayet<br>sarvathā tārayet putraḥ putra ity ucyate budhaiḥ</div>
<div class="sloka" id="147_sloka6"> <a href="147.htm#147_sloka6">6 </a> <br>ākāṅkṣante ca dauhitrān api nityaṃ pitāmahāḥ<br>tān svayaṃ vai paritrāsye rakṣantī jīvitaṃ pituḥ</div>
<div class="sloka" id="147_sloka7"> <a href="147.htm#147_sloka7">7 </a> <br>bhrātā ca mama bālo 'yaṃ gate lokam amuṃ tvayi<br>acireṇaiva kālena vinaśyeta na saṃśayaḥ</div>
<div class="sloka" id="147_sloka8"> <a href="147.htm#147_sloka8">8 </a> <br>tāte 'pi hi gate svarge vinaṣṭe ca mamānuje<br>piṇḍaḥ pitṝṇāṃ vyucchidyet tat teṣām apriyaṃ bhavet</div>
<div class="sloka" id="147_sloka9"> <a href="147.htm#147_sloka9">9 </a> <br>pitrā tyaktā tathā mātrā bhrātrā cāham asaṃśayam<br>duḥkhād duḥkhataraṃ prāpya mriyeyam atathocitā</div>
<div class="sloka" id="147_sloka10"> <a href="147.htm#147_sloka10">10 </a> <br>tvayi tv aroge nirmukte mātā bhrātā ca me śiśuḥ<br>saṃtānaś caiva piṇḍaś ca pratiṣṭhāsyaty asaṃśayam</div>
<div class="sloka" id="147_sloka11"> <a href="147.htm#147_sloka11">11 </a> <br>ātmā putraḥ sakhā bhāryā kṛcchraṃ tu duhitā kila<br>sa kṛcchrān mocayātmānaṃ māṃ ca dharmeṇa yojaya</div>
<div class="sloka" id="147_sloka12"> <a href="147.htm#147_sloka12">12 </a> <br>anāthā kṛpaṇā bālā yatra kva cana gāminī<br>bhaviṣyāmi tvayā tāta vihīnā kṛpaṇā bata</div>
<div class="sloka" id="147_sloka13"> <a href="147.htm#147_sloka13">13 </a> <br>atha vāhaṃ kariṣyāmi kulasyāsya vimokṣaṇam<br>phalasaṃsthā bhaviṣyāmi kṛtvā karma suduṣkaram</div>
<div class="sloka" id="147_sloka14"> <a href="147.htm#147_sloka14">14 </a> <br>atha vā yāsyase tatra tyaktvā māṃ dvijasattama<br>pīḍitāhaṃ bhaviṣyāmi tad avekṣasva mām api</div>
<div class="sloka" id="147_sloka15"> <a href="147.htm#147_sloka15">15 </a> <br>tad asmadarthaṃ dharmārthaṃ prasavārthaṃ ca sattama<br>ātmānaṃ parirakṣasva tyaktavyāṃ māṃ ca saṃtyaja</div>
<div class="sloka" id="147_sloka16"> <a href="147.htm#147_sloka16">16 </a> <br>avaśya karaṇīye 'rthe māṃ tvāṃ kālo 'tyagād ayam<br>tvayā dattena toyena bhaviṣyanti hitaṃ ca me</div>
<div class="sloka" id="147_sloka17"> <a href="147.htm#147_sloka17">17 </a> <br>kiṃ nv ataḥ paramaṃ duḥkhaṃ yad vayaṃ svargate tvayi<br>yācamānāḥ parād annaṃ paridhāvemahi śvavat</div>
<div class="sloka" id="147_sloka18"> <a href="147.htm#147_sloka18">18 </a> <br>tvayi tv aroge nirmukte kleśād asmāt sabāndhave<br>amṛte vasatī loke bhaviṣyāmi sukhānvitā</div>
<div class="sloka" id="147_sloka19"> <a href="147.htm#147_sloka19">19 </a> <br>evaṃ bahuvidhaṃ tasyā niśamya paridevitam<br>pitā mātā ca sā caiva kanyā prarurudus trayaḥ</div>
<div class="sloka" id="147_sloka20"> <a href="147.htm#147_sloka20">20 </a> <br>tataḥ praruditān sarvān niśamyātha sutas tayoḥ<br>utphullanayano bālaḥ kalam avyaktam abravīt</div>
<div class="sloka" id="147_sloka21"> <a href="147.htm#147_sloka21">21 </a> <br>mā rodīs tāta mā mātar mā svasas tvam iti bruvan<br>prahasann iva sarvāṃs tān ekaikaṃ so 'pasarpati</div>
<div class="sloka" id="147_sloka22"> <a href="147.htm#147_sloka22">22 </a> <br>tataḥ sa tṛṇam ādāya prahṛṣṭaḥ punar abravīt<br>anena taṃ haniṣyāmi rākṣasaṃ puruṣādakam</div>
<div class="sloka" id="147_sloka23"> <a href="147.htm#147_sloka23">23 </a> <br>tathāpi teṣāṃ duḥkhena parītānāṃ niśamya tat<br>bālasya vākyam avyaktaṃ harṣaḥ samabhavan mahān</div></body></html>