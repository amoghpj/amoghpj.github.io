<html><body><div class="sloka" id="51_sloka1"> <a href="51.htm#51_sloka1">1 </a> <br>[j]<br>bālo vākyaṃ sthavira iva prabhāṣate; nāyaṃ bālaḥ sthaviro 'yaṃ mato me<br>icchāmy ahaṃ varam asmai pradātuṃ; tan me viprā vitaradhvaṃ sametāḥ</div>
<div class="sloka" id="51_sloka2"> <a href="51.htm#51_sloka2">2 </a> <br>[sadasyāh]<br>bālo 'pi vipro mānya eveha rājñāṃ; yaś cāvidvān yaś ca vidvān yathāvat<br>sarvān kāmāṃs tvatta eṣo 'rhate 'dya; yathā ca nas takṣaka eti śīghram</div>
<div class="sloka" id="51_sloka3"> <a href="51.htm#51_sloka3">3 </a> <br>[s]<br>vyāhartukāme varade nṛpe dvijaṃ; varaṃ vṛṇīṣveti tato 'bhyuvāca<br>hotā vākyaṃ nātihṛṣṭāntar ātmā; karmaṇy asmiṃs takṣako naiti tāvat</div>
<div class="sloka" id="51_sloka4"> <a href="51.htm#51_sloka4">4 </a> <br>[j]<br>yathā cedaṃ karma samāpyate me; yathā ca nas takṣaka eti śīghram<br>tathā bhavantaḥ prayatantu sarve; paraṃ śaktyā sa hi me vidviṣāṇaḥ</div>
<div class="sloka" id="51_sloka5"> <a href="51.htm#51_sloka5">5 </a> <br>[rtvijah]<br>yathāśāstrāṇi naḥ prāhur yathā śaṃsati pāvakaḥ<br>indrasya bhavane rājaṃs takṣako bhayapīḍitaḥ</div>
<div class="sloka" id="51_sloka6"> <a href="51.htm#51_sloka6">6 </a> <br>[s]<br>yathā sūto lohitākṣo mahātmā; paurāṇiko veditavān purastāt<br>sa rājānaṃ prāha pṛṣṭas tadānīṃ; yathāhur viprās tadvad etan nṛdeva</div>
<div class="sloka" id="51_sloka7"> <a href="51.htm#51_sloka7">7 </a> <br>purāṇam āgamya tato bravīmy ahaṃ; dattaṃ tasmai varam indreṇa rājan<br>vaseha tvaṃ matsakāśe sugupto; na pāvakas tvāṃ pradahiṣyatīti</div>
<div class="sloka" id="51_sloka8"> <a href="51.htm#51_sloka8">8 </a> <br>etac chrutvā dīkṣitas tapyamāna; āste hotāraṃ codayan karmakāle<br>hotā ca yattaḥ sa juhāva mantrair; atho indraḥ svayam evājagāma</div>
<div class="sloka" id="51_sloka9"> <a href="51.htm#51_sloka9">9 </a> <br>vimānam āruhya mahānubhāvaḥ; sarvair devaiḥ parisaṃstūyamānaḥ<br>balāhakaiś cāpy anugamyamāno; vidyādharair apsarasāṃ gaṇaiś ca</div>
<div class="sloka" id="51_sloka10"> <a href="51.htm#51_sloka10">10 </a> <br>tasyottarīye nihitaḥ sa nāgo; bhayodvignaḥ śarma naivābhyagacchat<br>tato rājā mantravido 'bravīt punaḥ; kruddho vākyaṃ takṣakasyāntam icchan</div>
<div class="sloka" id="51_sloka11"> <a href="51.htm#51_sloka11">11 </a> <br>indrasya bhavane viprā yadi nāgaḥ sa takṣakaḥ<br>tam indreṇaiva sahitaṃ pātayadhvaṃ vibhāvasau</div>
<div class="sloka" id="51_sloka12"> <a href="51.htm#51_sloka12">12 </a> <br>[rtvijah]<br>ayam āyāti vai tūrṇaṃ takṣakas te vaśaṃ nṛpa<br>śrūyate 'sya mahān nādo ruvato bhairavaṃ bhayāt</div>
<div class="sloka" id="51_sloka13"> <a href="51.htm#51_sloka13">13 </a> <br>nūnaṃ mukto vajrabhṛtā sa nāgo; bhraṣṭaś cāṅkān mantravisrasta kāyaḥ<br>ghūrṇann ākāśe naṣṭasaṃjño 'bhyupaiti; tīvrān niḥśvāsān niḥśvasan pannagendraḥ</div>
<div class="sloka" id="51_sloka14"> <a href="51.htm#51_sloka14">14 </a> <br>vartate tava rājendra karmaitad vidhivat prabho<br>asmai tu dvijamukhyāya varaṃ tvaṃ dātum arhasi</div>
<div class="sloka" id="51_sloka15"> <a href="51.htm#51_sloka15">15 </a> <br>[j]<br>bālābhirūpasya tavāprameya; varaṃ prayacchāmi yathānurūpam<br>vṛṇīṣva yat te 'bhimataṃ hṛdi sthitaṃ; tat te pradāsyāmy api ced adeyam</div>
<div class="sloka" id="51_sloka16"> <a href="51.htm#51_sloka16">16 </a> <br>[s]<br>patiṣyamāṇe nāgendre takṣake jātavedasi<br>idam antaram ity evaṃ tadāstīko 'bhyacodayat</div>
<div class="sloka" id="51_sloka17"> <a href="51.htm#51_sloka17">17 </a> <br>varaṃ dadāsi cen mahyaṃ vṛṇomi janamejaya<br>satraṃ te viramatv etan na pateyur ihoragāḥ</div>
<div class="sloka" id="51_sloka18"> <a href="51.htm#51_sloka18">18 </a> <br>evam uktas tato rājā brahman pārikṣitas tadā<br>nātihṛṣṭamanā vākyam āstīkam idam abravīt</div>
<div class="sloka" id="51_sloka19"> <a href="51.htm#51_sloka19">19 </a> <br>suvarṇaṃ rajataṃ gāś ca yac cānyan manyase vibho<br>tat te dadyāṃ varaṃ vipra na nivartet kratur mama</div>
<div class="sloka" id="51_sloka20"> <a href="51.htm#51_sloka20">20 </a> <br>[ā]<br>suvarṇaṃ rajataṃ gāś ca na tvāṃ rājan vṛṇomy aham<br>satraṃ te viramatv etat svasti mātṛkulasya naḥ</div>
<div class="sloka" id="51_sloka21"> <a href="51.htm#51_sloka21">21 </a> <br>[s]<br>āstīkenaivam uktas tu rājā pārikṣitas tadā<br>punaḥ punar uvācedam āstīkaṃ vadatāṃ varam</div>
<div class="sloka" id="51_sloka22"> <a href="51.htm#51_sloka22">22 </a> <br>anyaṃ varaya bhadraṃ te varaṃ dvija varottama<br>ayācata na cāpy anyaṃ varaṃ sa bhṛgunandana</div></body></html>