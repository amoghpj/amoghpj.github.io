<html><body><div class="sloka" id="51_sloka1"> <a href="51.htm#51_sloka1">1 </a> <br>[j]<br>bālo vākyaṃ sthavira iva prabhāṣate; nāyaṃ bālaḥ sthaviro 'yaṃ mato me<br>icchāmy ahaṃ varam asmai pradātuṃ; tan me viprā vitaradhvaṃ sametāḥ<br>[ज्] <br>बालो वाक्यं स्थविर इव प्रभाषते; नायं बालः स्थविरो 'यं मतो मे <br>इच्छाम्य् अहं वरम् अस्मै प्रदातुं; तन् मे विप्रा वितरध्वं समेताः </div>
<div class="sloka" id="51_sloka2"> <a href="51.htm#51_sloka2">2 </a> <br>[sadasyāh]<br>bālo 'pi vipro mānya eveha rājñāṃ; yaś cāvidvān yaś ca vidvān yathāvat<br>sarvān kāmāṃs tvatta eṣo 'rhate 'dya; yathā ca nas takṣaka eti śīghram<br>[सदस्याह्] <br>बालो 'पि विप्रो मान्य एवेह राज्ञां; यश् चाविद्वान् यश् च विद्वान् यथावत् <br>सर्वान् कामांस् त्वत्त एषो 'र्हते 'द्य; यथा च नस् तक्षक एति शीघ्रम् </div>
<div class="sloka" id="51_sloka3"> <a href="51.htm#51_sloka3">3 </a> <br>[s]<br>vyāhartukāme varade nṛpe dvijaṃ; varaṃ vṛṇīṣveti tato 'bhyuvāca<br>hotā vākyaṃ nātihṛṣṭāntar ātmā; karmaṇy asmiṃs takṣako naiti tāvat<br>[स्] <br>व्याहर्तुकामे वरदे नृपे द्विजं; वरं वृणीष्वेति ततो 'भ्युवाच <br>होता वाक्यं नातिहृष्टान्तर् आत्मा; कर्मण्य् अस्मिंस् तक्षको नैति तावत् </div>
<div class="sloka" id="51_sloka4"> <a href="51.htm#51_sloka4">4 </a> <br>[j]<br>yathā cedaṃ karma samāpyate me; yathā ca nas takṣaka eti śīghram<br>tathā bhavantaḥ prayatantu sarve; paraṃ śaktyā sa hi me vidviṣāṇaḥ<br>[ज्] <br>यथा चेदं कर्म समाप्यते मे; यथा च नस् तक्षक एति शीघ्रम् <br>तथा भवन्तः प्रयतन्तु सर्वे; परं शक्त्या स हि मे विद्विषाणः </div>
<div class="sloka" id="51_sloka5"> <a href="51.htm#51_sloka5">5 </a> <br>[rtvijah]<br>yathāśāstrāṇi naḥ prāhur yathā śaṃsati pāvakaḥ<br>indrasya bhavane rājaṃs takṣako bhayapīḍitaḥ<br>[र्त्विजह्] <br>यथाशास्त्राणि नः प्राहुर् यथा शंसति पावकः <br>इन्द्रस्य भवने राजंस् तक्षको भयपीडितः </div>
<div class="sloka" id="51_sloka6"> <a href="51.htm#51_sloka6">6 </a> <br>[s]<br>yathā sūto lohitākṣo mahātmā; paurāṇiko veditavān purastāt<br>sa rājānaṃ prāha pṛṣṭas tadānīṃ; yathāhur viprās tadvad etan nṛdeva<br>[स्] <br>यथा सूतो लोहिताक्षो महात्मा; पुराणिको वेदितवान् पुरस्तात् <br>स राजानं प्राह पृष्टस् तदानीं; यथाहुर् विप्रास् तद्वद् एतन् नृदेव </div>
<div class="sloka" id="51_sloka7"> <a href="51.htm#51_sloka7">7 </a> <br>purāṇam āgamya tato bravīmy ahaṃ; dattaṃ tasmai varam indreṇa rājan<br>vaseha tvaṃ matsakāśe sugupto; na pāvakas tvāṃ pradahiṣyatīti<br>पुराणम् आगम्य ततो ब्रवीम्य् अहं; दत्तं तस्मै वरम् इन्द्रेण राजन् <br>वसेह त्वं मत्सकाशे सुगुप्तो; न पावकस् त्वां प्रदहिष्यतीति </div>
<div class="sloka" id="51_sloka8"> <a href="51.htm#51_sloka8">8 </a> <br>etac chrutvā dīkṣitas tapyamāna; āste hotāraṃ codayan karmakāle<br>hotā ca yattaḥ sa juhāva mantrair; atho indraḥ svayam evājagāma<br>एतच् छ्रुत्वा दीक्षितस् तप्यमान; आस्ते होतारं चोदयन् कर्मकाले <br>होता च यत्तः स जुहाव मन्त्रैर्; अथो इन्द्रः स्वयम् एवाजगाम </div>
<div class="sloka" id="51_sloka9"> <a href="51.htm#51_sloka9">9 </a> <br>vimānam āruhya mahānubhāvaḥ; sarvair devaiḥ parisaṃstūyamānaḥ<br>balāhakaiś cāpy anugamyamāno; vidyādharair apsarasāṃ gaṇaiś ca<br>विमानम् आरुह्य महानुभावः; सर्वैर् देवैः परिसंस्तूयमानः <br>बलाहकैश् चाप्य् अनुगम्यमानो; विद्याधरैर् अप्सरसां गणैश् च </div>
<div class="sloka" id="51_sloka10"> <a href="51.htm#51_sloka10">10 </a> <br>tasyottarīye nihitaḥ sa nāgo; bhayodvignaḥ śarma naivābhyagacchat<br>tato rājā mantravido 'bravīt punaḥ; kruddho vākyaṃ takṣakasyāntam icchan<br>तस्योत्तरीये निहितः स नागो; भयोद्विग्नः शर्म नैवाभ्यगच्छत् <br>ततो राजा मन्त्रविदो 'ब्रवीत् पुनः; क्रुद्धो वाक्यं तक्षकस्यान्तम् इच्छन् </div>
<div class="sloka" id="51_sloka11"> <a href="51.htm#51_sloka11">11 </a> <br>indrasya bhavane viprā yadi nāgaḥ sa takṣakaḥ<br>tam indreṇaiva sahitaṃ pātayadhvaṃ vibhāvasau<br>इन्द्रस्य भवने विप्रा यदि नागः स तक्षकः <br>तम् इन्द्रेणैव सहितं पातयध्वं विभावसु </div>
<div class="sloka" id="51_sloka12"> <a href="51.htm#51_sloka12">12 </a> <br>[rtvijah]<br>ayam āyāti vai tūrṇaṃ takṣakas te vaśaṃ nṛpa<br>śrūyate 'sya mahān nādo ruvato bhairavaṃ bhayāt<br>[र्त्विजह्] <br>अयम् आयाति वै तूर्णं तक्षकस् ते वशं नृप <br>श्रूयते 'स्य महान् नादो रुवतो भैरवं भयात् </div>
<div class="sloka" id="51_sloka13"> <a href="51.htm#51_sloka13">13 </a> <br>nūnaṃ mukto vajrabhṛtā sa nāgo; bhraṣṭaś cāṅkān mantravisrasta kāyaḥ<br>ghūrṇann ākāśe naṣṭasaṃjño 'bhyupaiti; tīvrān niḥśvāsān niḥśvasan pannagendraḥ<br>नूनं मुक्तो वज्रभृता स नागो; भ्रष्टश् चाङ्कान् मन्त्रविस्रस्त कायः <br>घूर्णन्न् आकाशे नष्टसंज्ञो 'भ्युपैति; तीव्रान् निःश्वासान् निःश्वसन् पन्नगेन्द्रः </div>
<div class="sloka" id="51_sloka14"> <a href="51.htm#51_sloka14">14 </a> <br>vartate tava rājendra karmaitad vidhivat prabho<br>asmai tu dvijamukhyāya varaṃ tvaṃ dātum arhasi<br>वर्तते तव राजेन्द्र कर्मैतद् विधिवत् प्रभो <br>अस्मै तु द्विजमुख्याय वरं त्वं दातुम् अर्हसि </div>
<div class="sloka" id="51_sloka15"> <a href="51.htm#51_sloka15">15 </a> <br>[j]<br>bālābhirūpasya tavāprameya; varaṃ prayacchāmi yathānurūpam<br>vṛṇīṣva yat te 'bhimataṃ hṛdi sthitaṃ; tat te pradāsyāmy api ced adeyam<br>[ज्] <br>बालाभिरूपस्य तवाप्रमेय; वरं प्रयच्छामि यथानुरूपम् <br>वृणीष्व यत् ते 'भिमतं हृदि स्थितं; तत् ते प्रदास्याम्य् अपि चेद् अदेयम् </div>
<div class="sloka" id="51_sloka16"> <a href="51.htm#51_sloka16">16 </a> <br>[s]<br>patiṣyamāṇe nāgendre takṣake jātavedasi<br>idam antaram ity evaṃ tadāstīko 'bhyacodayat<br>[स्] <br>पतिष्यमाणे नागेन्द्रे तक्षके जातवेदसि <br>इदम् अन्तरम् इत्य् एवं तदास्तीको 'भ्यचोदयत् </div>
<div class="sloka" id="51_sloka17"> <a href="51.htm#51_sloka17">17 </a> <br>varaṃ dadāsi cen mahyaṃ vṛṇomi janamejaya<br>satraṃ te viramatv etan na pateyur ihoragāḥ<br>वरं ददासि चेन् मह्यं वृणोमि जनमेजय <br>सत्रं ते विरमत्व् एतन् न पतेयुर् इहोरगाः </div>
<div class="sloka" id="51_sloka18"> <a href="51.htm#51_sloka18">18 </a> <br>evam uktas tato rājā brahman pārikṣitas tadā<br>nātihṛṣṭamanā vākyam āstīkam idam abravīt<br>एवम् उक्तस् ततो राजा ब्रह्मन् पारिक्षितस् तदा <br>नातिहृष्टमना वाक्यम् आस्तीकम् इदम् अब्रवीत् </div>
<div class="sloka" id="51_sloka19"> <a href="51.htm#51_sloka19">19 </a> <br>suvarṇaṃ rajataṃ gāś ca yac cānyan manyase vibho<br>tat te dadyāṃ varaṃ vipra na nivartet kratur mama<br>सुवर्णं रजतं गाश् च यच् चान्यन् मन्यसे विभो <br>तत् ते दद्यां वरं विप्र न निवर्तेत् क्रतुर् मम </div>
<div class="sloka" id="51_sloka20"> <a href="51.htm#51_sloka20">20 </a> <br>[ā]<br>suvarṇaṃ rajataṃ gāś ca na tvāṃ rājan vṛṇomy aham<br>satraṃ te viramatv etat svasti mātṛkulasya naḥ<br>[ा] <br>सुवर्णं रजतं गाश् च न त्वां राजन् वृणोम्य् अहम् <br>सत्रं ते विरमत्व् एतत् स्वस्ति मातृकुलस्य नः </div>
<div class="sloka" id="51_sloka21"> <a href="51.htm#51_sloka21">21 </a> <br>[s]<br>āstīkenaivam uktas tu rājā pārikṣitas tadā<br>punaḥ punar uvācedam āstīkaṃ vadatāṃ varam<br>[स्] <br>आस्तीकेनैवम् उक्तस् तु राजा पारिक्षितस् तदा <br>पुनः पुनर् उवाचेदम् आस्तीकं वदतां वरम् </div>
<div class="sloka" id="51_sloka22"> <a href="51.htm#51_sloka22">22 </a> <br>anyaṃ varaya bhadraṃ te varaṃ dvija varottama<br>ayācata na cāpy anyaṃ varaṃ sa bhṛgunandana<br>अन्यं वरय भद्रं ते वरं द्विज वरोत्तम <br>अयाचत न चाप्य् अन्यं वरं स भृगुनन्दन </div></body></html>