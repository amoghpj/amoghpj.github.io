<html><body><div class="sloka" id="96_sloka1"> <a href="96.htm#96_sloka1">1 </a> <br>[v]<br>hate citrāṅgade bhīṣmo bāle bhrātari cānagha<br>pālayām āsa tad rājyaṃ satyavatyā mate sthitaḥ</div>
<div class="sloka" id="96_sloka2"> <a href="96.htm#96_sloka2">2 </a> <br>saṃprāptayauvanaṃ paśyan bhrātaraṃ dhīmatāṃ varam<br>bhīṣmo vicitravīryasya vivāhāyākaron matim</div>
<div class="sloka" id="96_sloka3"> <a href="96.htm#96_sloka3">3 </a> <br>atha kāśipater bhīṣmaḥ kanyās tisro 'psaraḥ samāḥ<br>śuśrāva sahitā rājan vṛṇvatīr vai svayaṃvaram</div>
<div class="sloka" id="96_sloka4"> <a href="96.htm#96_sloka4">4 </a> <br>tataḥ sa rathināṃ śreṣṭho rathenaikena varma bhṛt<br>jagāmānumate mātuḥ purīṃ vārāṇasīṃ prati</div>
<div class="sloka" id="96_sloka5"> <a href="96.htm#96_sloka5">5 </a> <br>tatra rājñaḥ samuditān sarvataḥ samupāgatān<br>dadarśa kanyās tāś caiva bhīṣmaḥ śaṃtanunandanaḥ</div>
<div class="sloka" id="96_sloka6"> <a href="96.htm#96_sloka6">6 </a> <br>kīrtyamāneṣu rājñāṃ tu nāmasv atha sahasraśaḥ<br>bhīṣmaḥ svayaṃ tadā rājan varayām āsa tāḥ prabhuḥ</div>
<div class="sloka" id="96_sloka7"> <a href="96.htm#96_sloka7">7 </a> <br>uvāca ca mahīpālān rājañ jaladaniḥsvanaḥ<br>ratham āropya tāḥ kanyā bhīṣmaḥ praharatāṃ varaḥ</div>
<div class="sloka" id="96_sloka8"> <a href="96.htm#96_sloka8">8 </a> <br>āhūya dānaṃ kanyānāṃ guṇavadbhyaḥ smṛtaṃ budhaiḥ<br>alaṃkṛtya yathāśakti pradāya ca dhanāny api</div>
<div class="sloka" id="96_sloka9"> <a href="96.htm#96_sloka9">9 </a> <br>prayacchanty apare kanyāṃ mithunena gavām api<br>vittena kathitenānye balenānye 'numānya ca</div>
<div class="sloka" id="96_sloka10"> <a href="96.htm#96_sloka10">10 </a> <br>pramattām upayānty anye svayam anye ca vindate<br>aṣṭamaṃ tam atho vittavivāhaṃ kavibhiḥ smṛtam</div>
<div class="sloka" id="96_sloka11"> <a href="96.htm#96_sloka11">11 </a> <br>svayaṃvaraṃ tu rājanyāḥ praśaṃsanty upayānti ca<br>pramathya tu hṛtām āhur jyāyasīṃ dharmavādinaḥ</div>
<div class="sloka" id="96_sloka12"> <a href="96.htm#96_sloka12">12 </a> <br>tā imāḥ pṛthivīpālā jihīrṣāmi balād itaḥ<br>te yatadhvaṃ paraṃ śaktyā vijayāyetarāya vā<br>sthito 'haṃ pṛthivīpālā yuddhāya kṛtaniścayaḥ</div>
<div class="sloka" id="96_sloka13"> <a href="96.htm#96_sloka13">13 </a> <br>evam uktvā mahīpālān kāśirājaṃ ca vīryavān<br>sarvāḥ kanyāḥ sa kauravyo ratham āropayat svakam<br>āmantrya ca sa tān prāyāc chīghraṃ kanyāḥ pragṛhya tāḥ</div>
<div class="sloka" id="96_sloka14"> <a href="96.htm#96_sloka14">14 </a> <br>tatas te pārthivāḥ sarve samutpetur amarṣitāḥ<br>saṃspṛśantaḥ svakān bāhūn daśanto daśanac chadān</div>
<div class="sloka" id="96_sloka15"> <a href="96.htm#96_sloka15">15 </a> <br>teṣām ābharaṇāny āśu tvaritānāṃ vimuñcatām<br>āmuñcatāṃ ca varmāṇi saṃbhramaḥ sumahān abhūt</div>
<div class="sloka" id="96_sloka16"> <a href="96.htm#96_sloka16">16 </a> <br>tārāṇām iva saṃpāto babhūva janamejaya<br>bhūṣaṇānāṃ ca śubhrāṇāṃ kavacānāṃ ca sarvaśaḥ</div>
<div class="sloka" id="96_sloka17"> <a href="96.htm#96_sloka17">17 </a> <br>savarmabhir bhūṣaṇais te drāg bhrājadbhir itas tataḥ<br>sakrodhāmarṣa jihmabhrū sakaṣāya dṛśas tathā</div>
<div class="sloka" id="96_sloka18"> <a href="96.htm#96_sloka18">18 </a> <br>sūtopakḷptān rucirān sadaśvodyata dhūr gatān<br>rathān āsthāya te vīrāḥ sarvapraharaṇānvitāḥ<br>prayāntam ekaṃ kauravyam anusasrur udāyudhāḥ</div>
<div class="sloka" id="96_sloka19"> <a href="96.htm#96_sloka19">19 </a> <br>tataḥ samabhavad yuddhaṃ teṣāṃ tasya ca bhārata<br>ekasya ca bahūnāṃ ca tumulaṃ lomaharṣaṇam</div>
<div class="sloka" id="96_sloka20"> <a href="96.htm#96_sloka20">20 </a> <br>te tv iṣūn daśasāhasrāṃs tasmai yugapad ākṣipan<br>aprāptāṃś caiva tān āśu bhīṣmaḥ sarvāṃs tadācchinat</div>
<div class="sloka" id="96_sloka21"> <a href="96.htm#96_sloka21">21 </a> <br>tatas te pārthivāḥ sarve sarvataḥ parivārayan<br>vavarṣuḥ śaravarṣeṇa varṣeṇevādrim ambudāḥ</div>
<div class="sloka" id="96_sloka22"> <a href="96.htm#96_sloka22">22 </a> <br>sa tad bāṇamayaṃ varṣaṃ śarair āvārya sarvataḥ<br>tataḥ sarvān mahīpālān pratyavidhyat tribhis tribhiḥ</div>
<div class="sloka" id="96_sloka23"> <a href="96.htm#96_sloka23">23 </a> <br>tasyāti puruṣān anyāṁl lāghavaṃ rathacāriṇaḥ<br>rakṣaṇaṃ cātmanaḥ saṃkhye śatravo 'py abhyapūjayan</div>
<div class="sloka" id="96_sloka24"> <a href="96.htm#96_sloka24">24 </a> <br>tān vinirjitya tu raṇe sarvaśāstraviśāradaḥ<br>kanyābhiḥ sahitaḥ prāyād bhārato bhāratān prati</div>
<div class="sloka" id="96_sloka25"> <a href="96.htm#96_sloka25">25 </a> <br>tatas taṃ pṛṣṭhato rājañ śālvarājo mahārathaḥ<br>abhyāhanad ameyātmā bhīṣmaṃ śāṃtanavaṃ raṇe</div>
<div class="sloka" id="96_sloka26"> <a href="96.htm#96_sloka26">26 </a> <br>vāraṇaṃ jaghane nighnan dantābhyām aparo yathā<br>vāśitām anusaṃprāpto yūthapo balināṃ varaḥ</div>
<div class="sloka" id="96_sloka27"> <a href="96.htm#96_sloka27">27 </a> <br>strī kāmatiṣṭha tiṣṭheti bhīṣmam āha sa pārthivaḥ<br>śālvarājo mahābāhur amarṣeṇābhicoditaḥ</div>
<div class="sloka" id="96_sloka28"> <a href="96.htm#96_sloka28">28 </a> <br>tataḥ sa puruṣavyāghro bhīṣmaḥ parabalārdanaḥ<br>tad vākyākulitaḥ krodhād vidhūmo 'gnir iva jvalan</div>
<div class="sloka" id="96_sloka29"> <a href="96.htm#96_sloka29">29 </a> <br>kṣatradharmaṃ samāsthāya vyapetabhayasaṃbhramaḥ<br>nivartayām āsa rathaṃ śālvaṃ prati mahārathaḥ</div>
<div class="sloka" id="96_sloka30"> <a href="96.htm#96_sloka30">30 </a> <br>nivartamānaṃ taṃ dṛṣṭvā rājānaḥ sarva eva te<br>prekṣakāḥ samapadyanta bhīṣma śālva samāgame</div>
<div class="sloka" id="96_sloka31"> <a href="96.htm#96_sloka31">31 </a> <br>tau vṛṣāv iva nardantau balinau vāśitāntare<br>anyonyam abhivartetāṃ balavikrama śālinau</div>
<div class="sloka" id="96_sloka32"> <a href="96.htm#96_sloka32">32 </a> <br>tato bhīṣmaṃ śāṃtanavaṃ śaraiḥ śatasahasraśaḥ<br>śālvarājo naraśreṣṭhaḥ samavākirad āśugaiḥ</div>
<div class="sloka" id="96_sloka33"> <a href="96.htm#96_sloka33">33 </a> <br>pūrvam abhyarditaṃ dṛṣṭvā bhīṣmaṃ śālvena te nṛpāḥ<br>vismitāḥ samapadyanta sādhu sādhv iti cābhruvan</div>
<div class="sloka" id="96_sloka34"> <a href="96.htm#96_sloka34">34 </a> <br>lāghavaṃ tasya te dṛṣṭvā saṃyuge sarvapārthivāḥ<br>apūjayanta saṃhṛṣṭā vāgbhiḥ śālvaṃ narādhipāḥ</div>
<div class="sloka" id="96_sloka35"> <a href="96.htm#96_sloka35">35 </a> <br>kṣatriyāṇāṃ tadā vācaḥ śrutvā parapuraṃjayaḥ<br>kruddhaḥ śāṃtanavo bhīṣmas tiṣṭha tiṣṭhety abhāṣata</div>
<div class="sloka" id="96_sloka36"> <a href="96.htm#96_sloka36">36 </a> <br>sārathiṃ cābravīt kruddho yāhi yatraiṣa pārthivaḥ<br>yāvad enaṃ nihanmy adya bhujaṃgam iva pakṣirāṭ</div>
<div class="sloka" id="96_sloka37"> <a href="96.htm#96_sloka37">37 </a> <br>tato 'straṃ vāruṇaṃ samyag yojayām āsa kauravaḥ<br>tenāśvāṃś caturo 'mṛdnāc chālva rājño narādhipa</div>
<div class="sloka" id="96_sloka38"> <a href="96.htm#96_sloka38">38 </a> <br>astrair astrāṇi saṃvārya śālvarājñaḥ sa kauravaḥ<br>bhīṣmo nṛpatiśārdūla nyavadhīt tasya sārathim<br>astreṇa cāpy athaikena nyavadhīt turagottamān</div>
<div class="sloka" id="96_sloka39"> <a href="96.htm#96_sloka39">39 </a> <br>kanyā hetor naraśreṣṭha bhīṣmaḥ śāṃtanavas tadā<br>jitvā visarjayām āsa jīvantaṃ nṛpasattamam<br>tataḥ śālvaḥ svanagaraṃ prayayau bharatarṣabha</div>
<div class="sloka" id="96_sloka40"> <a href="96.htm#96_sloka40">40 </a> <br>rājāno ye ca tatrāsan svayaṃvaradidṛkṣavaḥ<br>svāny eva te 'pi rāṣṭrāṇi jagmuḥ parapuraṃjaya</div>
<div class="sloka" id="96_sloka41"> <a href="96.htm#96_sloka41">41 </a> <br>evaṃ vijitya tāḥ kanyā bhīṣmaḥ praharatāṃ varaḥ<br>prayayau hāstinapuraṃ yatra rājā sa kauravaḥ</div>
<div class="sloka" id="96_sloka42"> <a href="96.htm#96_sloka42">42 </a> <br>so 'cireṇaiva kālena atyakrāman narādhipa<br>vanāni saritaś caiva śailāṃś ca vividhadrumān</div>
<div class="sloka" id="96_sloka43"> <a href="96.htm#96_sloka43">43 </a> <br>akṣataḥ kṣapayitvārīn saṃkhye 'saṃkhyeyavikramaḥ<br>ānayām āsa kāśyasya sutāḥ sāgaragāsutaḥ</div>
<div class="sloka" id="96_sloka44"> <a href="96.htm#96_sloka44">44 </a> <br>snuṣā iva sa dharmātmā bhaginya iva cānujāḥ<br>yathā duhitaraś caiva pratigṛhya yayau kurūn</div>
<div class="sloka" id="96_sloka45"> <a href="96.htm#96_sloka45">45 </a> <br>tāḥ sarvā guṇasaṃpannā bhrātā bhrātre yavīyase<br>bhīṣmo vicitravīryāya pradadau vikramāhṛtāḥ</div>
<div class="sloka" id="96_sloka46"> <a href="96.htm#96_sloka46">46 </a> <br>satāṃ dharmeṇa dharmajñaḥ kṛtvā karmātimānuṣam<br>bhrātur vicitravīryasya vivāhāyopacakrame<br>satyavatyā saha mithaḥ kṛtvā niścayam ātmavān</div>
<div class="sloka" id="96_sloka47"> <a href="96.htm#96_sloka47">47 </a> <br>vivāhaṃ kārayiṣyantaṃ bhīṣmaṃ kāśipateḥ sutā<br>jyeṣṭhā tāsām idaṃ vākyam abravīd dhi satī tadā</div>
<div class="sloka" id="96_sloka48"> <a href="96.htm#96_sloka48">48 </a> <br>mayā saubhapatiḥ pūrvaṃ manasābhivṛtaḥ patiḥ<br>tena cāsmi vṛtā pūrvam eṣa kāmaś ca me pituḥ</div>
<div class="sloka" id="96_sloka49"> <a href="96.htm#96_sloka49">49 </a> <br>mayā varayitavyo 'bhūc chālvas tasmin svayaṃvare<br>etad vijñāya dharmajña tatas tvaṃ dharmam ācara</div>
<div class="sloka" id="96_sloka50"> <a href="96.htm#96_sloka50">50 </a> <br>evam uktas tayā bhīṣmaḥ kanyayā vipra saṃsadi<br>cintām abhyagamad vīro yuktāṃ tasyaiva karmaṇaḥ</div>
<div class="sloka" id="96_sloka51"> <a href="96.htm#96_sloka51">51 </a> <br>sa viniścitya dharmajño brāhmaṇair vedapāragaiḥ<br>anujajñe tadā jyeṣṭām ambāṃ kāśipateḥ sutām</div>
<div class="sloka" id="96_sloka52"> <a href="96.htm#96_sloka52">52 </a> <br>ambikāmbālike bhārye prādād bhrātre yavīyase<br>bhīṣmo vicitravīryāya vidhidṛṣṭena karmaṇā</div>
<div class="sloka" id="96_sloka53"> <a href="96.htm#96_sloka53">53 </a> <br>tayoḥ pāṇiṃ gṛhītvā sa rūpayauvana darpitaḥ<br>vicitravīryo dharmātmā kāmātmā samapadyata</div>
<div class="sloka" id="96_sloka54"> <a href="96.htm#96_sloka54">54 </a> <br>te cāpi bṛhatī śyāme nīlakuñcita mūrdhaje<br>raktatuṅga nakhopete pīnaśreṇi payodhare</div>
<div class="sloka" id="96_sloka55"> <a href="96.htm#96_sloka55">55 </a> <br>ātmanaḥ pratirūpo 'sau labdhaḥ patir iti sthite<br>vicitravīryaṃ kalyāṇaṃ pūjayām āsatus tu te</div>
<div class="sloka" id="96_sloka56"> <a href="96.htm#96_sloka56">56 </a> <br>sa cāśvi rūpasadṛśo deva sattvaparākramaḥ<br>sarvāsām eva nārīṇāṃ cittapramathano 'bhavat</div>
<div class="sloka" id="96_sloka57"> <a href="96.htm#96_sloka57">57 </a> <br>tābhyāṃ saha samāḥ sapta viharan pṛthivīpatiḥ<br>vicitravīryas taruṇo yakṣmāṇaṃ samapadyata</div>
<div class="sloka" id="96_sloka58"> <a href="96.htm#96_sloka58">58 </a> <br>suhṛdāṃ yatamānānām āptaiḥ saha cikitsakaiḥ<br>jagāmāstam ivādityaḥ kauravyo yamasādanam</div></body></html>