<html><body><div class="sloka" id="222_sloka1"> <a href="222.htm#222_sloka1">1 </a> <br>[jaritā]<br>asmād bilān niṣpatitaṃ śyena ākhuṃ jahāra tam<br>kṣudraṃ gṛhītvā pādābhyāṃ bhayaṃ na bhavitā tataḥ</div>
<div class="sloka" id="222_sloka2"> <a href="222.htm#222_sloka2">2 </a> <br>[ṣārngakāh]<br>na hṛtaṃ taṃ vayaṃ vidmaḥ śyenenākhuṃ kathaṃ cana<br>anye 'pi bhavitāro 'tra tebhyo 'pi bhayam eva naḥ</div>
<div class="sloka" id="222_sloka3"> <a href="222.htm#222_sloka3">3 </a> <br>saṃśayo hy agnir āgacched dṛṣṭaṃ vāyor nivartanam<br>mṛtyur no bilavāsibhyo bhaven mātar asaṃśayam</div>
<div class="sloka" id="222_sloka4"> <a href="222.htm#222_sloka4">4 </a> <br>niḥsaṃśayāt saṃśayito mṛtyur mātar viśiṣyate<br>cara khe tvaṃ yathānyāyaṃ putrān vetsyasi śobhanān</div>
<div class="sloka" id="222_sloka5"> <a href="222.htm#222_sloka5">5 </a> <br>[jaritā]<br>ahaṃ vai śyenam āyāntam adrākṣaṃ bilam antikāt<br>saṃcarantaṃ samādāya jahārākhuṃ bilād balī</div>
<div class="sloka" id="222_sloka6"> <a href="222.htm#222_sloka6">6 </a> <br>taṃ patantam akhaṃ śyenaṃ tvaritā pṛṣṭhato 'nvagām<br>āśiṣo 'sya prayuñjānā harato mūṣakaṃ bilāt</div>
<div class="sloka" id="222_sloka7"> <a href="222.htm#222_sloka7">7 </a> <br>yo no dveṣṭāram ādāya śyenarājapradhāvasi<br>bhava tvaṃ divam āsthāya niramitro hiraṇmayaḥ</div>
<div class="sloka" id="222_sloka8"> <a href="222.htm#222_sloka8">8 </a> <br>yadā sa bhakṣitas tena kṣudhitena patatriṇā<br>tadāhaṃ tam anujñāpya pratyupāyāṃ gṛhān prati</div>
<div class="sloka" id="222_sloka9"> <a href="222.htm#222_sloka9">9 </a> <br>praviśadhvaṃ bilaṃ putrā viśrabdhā nāsti vo bhayam<br>śyenena mama paśyantyā hṛta ākhur na saṃśayaḥ</div>
<div class="sloka" id="222_sloka10"> <a href="222.htm#222_sloka10">10 </a> <br>[ṣārngakāh]<br>na vidma vai vayaṃ mātar hṛtam ākhum itaḥ purā<br>avijñāya na śakṣyāmo bilam āviśatuṃ vayam</div>
<div class="sloka" id="222_sloka11"> <a href="222.htm#222_sloka11">11 </a> <br>[jaritā]<br>ahaṃ hi taṃ prajānāmi hṛtaṃ śyenena mūṣakam<br>ata eva bhayaṃ nāsti kriyatāṃ vacanaṃ mama</div>
<div class="sloka" id="222_sloka12"> <a href="222.htm#222_sloka12">12 </a> <br>[ṣārngakāh]<br>na tvaṃ mithyopacāreṇa mokṣayethā bhayaṃ mahat<br>samākuleṣu jñāneṣu na buddhikṛtam eva tat</div>
<div class="sloka" id="222_sloka13"> <a href="222.htm#222_sloka13">13 </a> <br>na copakṛtam asmābhir na cāsmān vettha ye vayam<br>pīḍyamānā bharasy asmān kā satī ke vayaṃ tava</div>
<div class="sloka" id="222_sloka14"> <a href="222.htm#222_sloka14">14 </a> <br>taruṇī darśanīyāsi samarthā bhartur eṣaṇe<br>anugaccha svabhartāraṃ putrān āpsyasi śobhanān</div>
<div class="sloka" id="222_sloka15"> <a href="222.htm#222_sloka15">15 </a> <br>vayam apy agnim āviśya lokān prāpsyāmahe śubhān<br>athāsmān na dahed agnir āyās tvaṃ punar eva naḥ</div>
<div class="sloka" id="222_sloka16"> <a href="222.htm#222_sloka16">16 </a> <br>[vai]<br>evam uktā tataḥ śārṅgī putrān utsṛjya khāṇḍave<br>jagāma tvaritā deśaṃ kṣemam agner anāśrayam</div>
<div class="sloka" id="222_sloka17"> <a href="222.htm#222_sloka17">17 </a> <br>tatas tīkṣṇārcir abhyāgāj jvalito havyavāhanaḥ<br>yatra śārṅgā babhūvus te mandapālasya putrakāḥ</div></body></html>