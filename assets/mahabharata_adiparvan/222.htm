<html><body><div class="sloka" id="222_sloka1"> <a href="222.htm#222_sloka1">1 </a> <br>[jaritā]<br>asmād bilān niṣpatitaṃ śyena ākhuṃ jahāra tam<br>kṣudraṃ gṛhītvā pādābhyāṃ bhayaṃ na bhavitā tataḥ<br>[जरिता] <br>अस्माद् बिलान् निष्पतितं श्येन आखुं जहार तम् <br>क्षुद्रं गृहीत्वा पादाभ्यां भयं न भविता ततः </div>
<div class="sloka" id="222_sloka2"> <a href="222.htm#222_sloka2">2 </a> <br>[ṣārngakāh]<br>na hṛtaṃ taṃ vayaṃ vidmaḥ śyenenākhuṃ kathaṃ cana<br>anye 'pi bhavitāro 'tra tebhyo 'pi bhayam eva naḥ<br>[षार्न्गकाह्] <br>न हृतं तं वयं विद्मः श्येनेनाखुं कथं चन <br>अन्ये 'पि भवितारो 'त्र तेभ्यो 'पि भयम् एव नः </div>
<div class="sloka" id="222_sloka3"> <a href="222.htm#222_sloka3">3 </a> <br>saṃśayo hy agnir āgacched dṛṣṭaṃ vāyor nivartanam<br>mṛtyur no bilavāsibhyo bhaven mātar asaṃśayam<br>संशयो ह्य् अग्निर् आगच्छेद् दृष्टं वायोर् निवर्तनम् <br>मृत्युर् नो बिलवासिभ्यो भवेन् मातर् असंशयम् </div>
<div class="sloka" id="222_sloka4"> <a href="222.htm#222_sloka4">4 </a> <br>niḥsaṃśayāt saṃśayito mṛtyur mātar viśiṣyate<br>cara khe tvaṃ yathānyāyaṃ putrān vetsyasi śobhanān<br>निःसंशयात् संशयितो मृत्युर् मातर् विशिष्यते <br>चर खे त्वं यथान्यायं पुत्रान् वेत्स्यसि शोभनान् </div>
<div class="sloka" id="222_sloka5"> <a href="222.htm#222_sloka5">5 </a> <br>[jaritā]<br>ahaṃ vai śyenam āyāntam adrākṣaṃ bilam antikāt<br>saṃcarantaṃ samādāya jahārākhuṃ bilād balī<br>[जरिता] <br>अहं वै श्येनम् आयान्तम् अद्राक्षं बिलम् अन्तिकात् <br>संचरन्तं समादाय जहाराखुं बिलाद् बली </div>
<div class="sloka" id="222_sloka6"> <a href="222.htm#222_sloka6">6 </a> <br>taṃ patantam akhaṃ śyenaṃ tvaritā pṛṣṭhato 'nvagām<br>āśiṣo 'sya prayuñjānā harato mūṣakaṃ bilāt<br>तं पतन्तम् अखं श्येनं त्वरिता पृष्ठतो 'न्वगाम् <br>आशिषो 'स्य प्रयुञ्जाना हरतो मूषकं बिलात् </div>
<div class="sloka" id="222_sloka7"> <a href="222.htm#222_sloka7">7 </a> <br>yo no dveṣṭāram ādāya śyenarājapradhāvasi<br>bhava tvaṃ divam āsthāya niramitro hiraṇmayaḥ<br>यो नो द्वेष्टारम् आदाय श्येनराजप्रधावसि <br>भव त्वं दिवम् आस्थाय निरमित्रो हिरण्मयः </div>
<div class="sloka" id="222_sloka8"> <a href="222.htm#222_sloka8">8 </a> <br>yadā sa bhakṣitas tena kṣudhitena patatriṇā<br>tadāhaṃ tam anujñāpya pratyupāyāṃ gṛhān prati<br>यदा स भक्षितस् तेन क्षुधितेन पतत्रिणा <br>तदाहं तम् अनुज्ञाप्य प्रत्युपायां गृहान् प्रति </div>
<div class="sloka" id="222_sloka9"> <a href="222.htm#222_sloka9">9 </a> <br>praviśadhvaṃ bilaṃ putrā viśrabdhā nāsti vo bhayam<br>śyenena mama paśyantyā hṛta ākhur na saṃśayaḥ<br>प्रविशध्वं बिलं पुत्रा विश्रब्धा नास्ति वो भयम् <br>श्येनेन मम पश्यन्त्या हृत आखुर् न संशयः </div>
<div class="sloka" id="222_sloka10"> <a href="222.htm#222_sloka10">10 </a> <br>[ṣārngakāh]<br>na vidma vai vayaṃ mātar hṛtam ākhum itaḥ purā<br>avijñāya na śakṣyāmo bilam āviśatuṃ vayam<br>[षार्न्गकाह्] <br>न विद्म वै वयं मातर् हृतम् आखुम् इतः पुरा <br>अविज्ञाय न शक्ष्यामो बिलम् आविशतुं वयम् </div>
<div class="sloka" id="222_sloka11"> <a href="222.htm#222_sloka11">11 </a> <br>[jaritā]<br>ahaṃ hi taṃ prajānāmi hṛtaṃ śyenena mūṣakam<br>ata eva bhayaṃ nāsti kriyatāṃ vacanaṃ mama<br>[जरिता] <br>अहं हि तं प्रजानामि हृतं श्येनेन मूषकम् <br>अत एव भयं नास्ति क्रियतां वचनं मम </div>
<div class="sloka" id="222_sloka12"> <a href="222.htm#222_sloka12">12 </a> <br>[ṣārngakāh]<br>na tvaṃ mithyopacāreṇa mokṣayethā bhayaṃ mahat<br>samākuleṣu jñāneṣu na buddhikṛtam eva tat<br>[षार्न्गकाह्] <br>न त्वं मिथ्योपचारेण मोक्षयेथा भयं महत् <br>समाकुलेषु ज्ञानेषु न बुद्धिकृतम् एव तत् </div>
<div class="sloka" id="222_sloka13"> <a href="222.htm#222_sloka13">13 </a> <br>na copakṛtam asmābhir na cāsmān vettha ye vayam<br>pīḍyamānā bharasy asmān kā satī ke vayaṃ tava<br>न चोपकृतम् अस्माभिर् न चास्मान् वेत्थ ये वयम् <br>पीड्यमाना भरस्य् अस्मान् का सती के वयं तव </div>
<div class="sloka" id="222_sloka14"> <a href="222.htm#222_sloka14">14 </a> <br>taruṇī darśanīyāsi samarthā bhartur eṣaṇe<br>anugaccha svabhartāraṃ putrān āpsyasi śobhanān<br>तरुणी दर्शनीयासि समर्था भर्तुर् एषणे <br>अनुगच्छ स्वभर्तारं पुत्रान् आप्स्यसि शोभनान् </div>
<div class="sloka" id="222_sloka15"> <a href="222.htm#222_sloka15">15 </a> <br>vayam apy agnim āviśya lokān prāpsyāmahe śubhān<br>athāsmān na dahed agnir āyās tvaṃ punar eva naḥ<br>वयम् अप्य् अग्निम् आविश्य लोकान् प्राप्स्यामहे शुभान् <br>अथास्मान् न दहेद् अग्निर् आयास् त्वं पुनर् एव नः </div>
<div class="sloka" id="222_sloka16"> <a href="222.htm#222_sloka16">16 </a> <br>[vai]<br>evam uktā tataḥ śārṅgī putrān utsṛjya khāṇḍave<br>jagāma tvaritā deśaṃ kṣemam agner anāśrayam<br>[वै] <br>एवम् उक्ता ततः शार्ङ्गी पुत्रान् उत्सृज्य खाण्डवे <br>जगाम त्वरिता देशं क्षेमम् अग्नेर् अनाश्रयम् </div>
<div class="sloka" id="222_sloka17"> <a href="222.htm#222_sloka17">17 </a> <br>tatas tīkṣṇārcir abhyāgāj jvalito havyavāhanaḥ<br>yatra śārṅgā babhūvus te mandapālasya putrakāḥ<br>ततस् तीक्ष्णार्चिर् अभ्यागाज् ज्वलितो हव्यवाहनः <br>यत्र शार्ङ्गा बभूवुस् ते मन्दपालस्य पुत्रकाः </div></body></html>