<html><body><div class="sloka" id="219_sloka1"> <a href="219.htm#219_sloka1">1 </a> <br>[vai]<br>tathā śailanipātena bhīṣitāḥ khāṇḍavālayāḥ<br>dānavā rākṣasā nāgās tarakṣvṛkṣavanaukasaḥ<br>dvipāḥ prabhinnāḥ śārdūlāḥ siṃhāḥ kesariṇas tathā</div>
<div class="sloka" id="219_sloka2"> <a href="219.htm#219_sloka2">2 </a> <br>mṛgāś ca mahiṣāś caiva śataśaḥ pakṣiṇas tathā<br>samudvignā visasṛpus tathānyā bhūtajātayaḥ</div>
<div class="sloka" id="219_sloka3"> <a href="219.htm#219_sloka3">3 </a> <br>taṃ dāvaṃ samudīkṣantaḥ kṛṣṇau cābhyudyatāyudhau<br>utpātanād aśabdena saṃtrāsita ivābhavan</div>
<div class="sloka" id="219_sloka4"> <a href="219.htm#219_sloka4">4 </a> <br>svatejo bhāsvaraṃ cakram utsasarja janārdanaḥ<br>tena tā jātayaḥ kṣudrāḥ sadānava niśācarāḥ<br>nikṛttāḥ śataśaḥ sarvā nipetur analaṃ kṣaṇāt</div>
<div class="sloka" id="219_sloka5"> <a href="219.htm#219_sloka5">5 </a> <br>adṛśyan rākṣasās tatra kṛṣṇa cakravidāritāḥ<br>vasā rudhirasaṃpṛktāḥ saṃdhyāyām iva toyadāḥ</div>
<div class="sloka" id="219_sloka6"> <a href="219.htm#219_sloka6">6 </a> <br>piśācān pakṣiṇo nāgān paśūṃś cāpi sahasraśaḥ<br>nighnaṃś carati vārṣṇeyaḥ kālavat tatra bhārata</div>
<div class="sloka" id="219_sloka7"> <a href="219.htm#219_sloka7">7 </a> <br>kṣiptaṃ kṣiptaṃ hi tac cakraṃ kṛṣṇasyāmitra ghātinaḥ<br>hatvānekāni sattvāni pāṇim eti punaḥ punaḥ</div>
<div class="sloka" id="219_sloka8"> <a href="219.htm#219_sloka8">8 </a> <br>tathā tu nighnatas tasya sarvasattvāni bhārata<br>babhūva rūpam atyugraṃ sarvabhūtātmanas tadā</div>
<div class="sloka" id="219_sloka9"> <a href="219.htm#219_sloka9">9 </a> <br>sametānāṃ ca devānāṃ dānavānāṃ ca sarvaśaḥ<br>vijetā nābhavat kaś cit kṛṣṇa pāṇḍavayor mṛdhe</div>
<div class="sloka" id="219_sloka10"> <a href="219.htm#219_sloka10">10 </a> <br>tayor balāt paritrātuṃ taṃ dāvaṃ tu yadā surāḥ<br>nāśaknuvañ śamayituṃ tadābhūvan parāṅmukhāḥ</div>
<div class="sloka" id="219_sloka11"> <a href="219.htm#219_sloka11">11 </a> <br>śatakratuś ca saṃprekṣya vimukhān devatā gaṇān<br>babhūvāvasthitaḥ prītaḥ praśaṃsan kṛṣṇa pāṇḍavau</div>
<div class="sloka" id="219_sloka12"> <a href="219.htm#219_sloka12">12 </a> <br>nivṛtteṣu tu deveṣu vāg uvācāśarīriṇī<br>śatakratum abhiprekṣya mahāgambhīra niḥsvanā</div>
<div class="sloka" id="219_sloka13"> <a href="219.htm#219_sloka13">13 </a> <br>na te sakhā saṃnihitas takṣakaḥ pannagottamaḥ<br>dāhakāle khāṇḍavasya kurukṣetraṃ gato hy asau</div>
<div class="sloka" id="219_sloka14"> <a href="219.htm#219_sloka14">14 </a> <br>na ca śakyo tvayā jetuṃ yuddhe 'smin samavasthitau<br>vāsudevārjunau śakra nibodhedaṃ vaco mama</div>
<div class="sloka" id="219_sloka15"> <a href="219.htm#219_sloka15">15 </a> <br>naranārāyaṇau devau tāv etau viśrutau divi<br>bhavān apy abhijānāti yad vīryau yat parākramau</div>
<div class="sloka" id="219_sloka16"> <a href="219.htm#219_sloka16">16 </a> <br>naitau śakyau durādharṣau vijetum ajitau yudhi<br>api sarveṣu lokeṣu purāṇāv ṛṣisattamau</div>
<div class="sloka" id="219_sloka17"> <a href="219.htm#219_sloka17">17 </a> <br>pūjanīyatamāv etāv api sarvaiḥ surāsuraiḥ<br>sayakṣarakṣogandharvanarakiṃnara pannagaiḥ</div>
<div class="sloka" id="219_sloka18"> <a href="219.htm#219_sloka18">18 </a> <br>tasmād itaḥ suraiḥ sārdhaṃ gantum arhasi vāsava<br>diṣṭaṃ cāpy anupaśyaitat khāṇḍavasya vināśanam</div>
<div class="sloka" id="219_sloka19"> <a href="219.htm#219_sloka19">19 </a> <br>iti vācam abhiśrutya tathyam ity amareśvaraḥ<br>kopāmarṣau samutsṛjya saṃpratasthe divaṃ tadā</div>
<div class="sloka" id="219_sloka20"> <a href="219.htm#219_sloka20">20 </a> <br>taṃ prasthitaṃ mahātmānaṃ samavekṣya divaukasaḥ<br>tvaritāḥ sahitā rājann anujagmuḥ śatakratum</div>
<div class="sloka" id="219_sloka21"> <a href="219.htm#219_sloka21">21 </a> <br>devarājaṃ tadā yāntaṃ saha devair udīkṣya tu<br>vāsudevārjunau vīrau siṃhanādaṃ vinedatuḥ</div>
<div class="sloka" id="219_sloka22"> <a href="219.htm#219_sloka22">22 </a> <br>devarāje gate rājan prahṛṣṭau kṛṣṇa pāṇḍavau<br>nirviśaṅkaṃ punar dāvaṃ dāhayām āsatus tadā</div>
<div class="sloka" id="219_sloka23"> <a href="219.htm#219_sloka23">23 </a> <br>sa māruta ivābhrāṇi nāśayitvārjunaḥ surān<br>vyadhamac charasaṃpātaiḥ prāṇinaḥ khāṇḍavālayān</div>
<div class="sloka" id="219_sloka24"> <a href="219.htm#219_sloka24">24 </a> <br>na ca sma kiṃ cic chaknoti bhūtaṃ niścaritaṃ tataḥ<br>saṃchidyamānam iṣubhir asyatā savyasācinā</div>
<div class="sloka" id="219_sloka25"> <a href="219.htm#219_sloka25">25 </a> <br>nāśakaṃs tatra bhūtāni mahānty api raṇe 'rjunam<br>nirīkṣitum amogheṣuṃ kariṣyanti kuto raṇam</div>
<div class="sloka" id="219_sloka26"> <a href="219.htm#219_sloka26">26 </a> <br>śatenaikaṃ ca vivyādha śataṃ caikena pattriṇā<br>vyasavas te 'patann agnau sākṣāt kālahatā iva</div>
<div class="sloka" id="219_sloka27"> <a href="219.htm#219_sloka27">27 </a> <br>na cālabhanta te śarma rodhaḥsu viṣameṣu ca<br>pitṛdeva nivāseṣu saṃtāpaś cāpy ajāyata</div>
<div class="sloka" id="219_sloka28"> <a href="219.htm#219_sloka28">28 </a> <br>bhūtasaṃgha sahasrāś ca dīnāś cakrur mahāsvanam<br>ruruvur vāraṇāś caiva tathaiva mṛgapakṣiṇaḥ<br>tena śabdena vitresur gaṅgodadhi carā jhaṣāḥ</div>
<div class="sloka" id="219_sloka29"> <a href="219.htm#219_sloka29">29 </a> <br>na hy arjunaṃ mahābāhuṃ nāpi kṛṣṇaṃ mahābalam<br>nirīkṣituṃ vai śaknoti kaś cid yoddhuṃ kutaḥ punaḥ</div>
<div class="sloka" id="219_sloka30"> <a href="219.htm#219_sloka30">30 </a> <br>ekāyanagatā ye 'pi niṣpatanty atra ke cana<br>rākṣasān dānavān nāgāñ jaghne cakreṇa tān hariḥ</div>
<div class="sloka" id="219_sloka31"> <a href="219.htm#219_sloka31">31 </a> <br>te vibhinnaśiro dehāś cakravegād gatāsavaḥ<br>petur āsye mahākāyā dīptasya vasuretasaḥ</div>
<div class="sloka" id="219_sloka32"> <a href="219.htm#219_sloka32">32 </a> <br>sa māṃsarudhiraughaiś ca medaughaiś ca samīritaḥ<br>upary ākāśago vahnir vidhūmaḥ samadṛśyata</div>
<div class="sloka" id="219_sloka33"> <a href="219.htm#219_sloka33">33 </a> <br>dīptākṣo dīptajihvaś ca dīptavyātta mahānanaḥ<br>dīptordhva keśaḥ piṅgākṣaḥ piban prāṇabhṛtāṃ vasām</div>
<div class="sloka" id="219_sloka34"> <a href="219.htm#219_sloka34">34 </a> <br>tāṃ sa kṛṣṇārjuna kṛtāṃ sudhāṃ prāpya hutāśanaḥ<br>babhūva muditas tṛptaḥ parāṃ nirvṛtim āgataḥ</div>
<div class="sloka" id="219_sloka35"> <a href="219.htm#219_sloka35">35 </a> <br>athāsuraṃ mayaṃ nāma takṣakasya niveśanāt<br>vipradravantaṃ sahasā dadarśa madhusūdanaḥ</div>
<div class="sloka" id="219_sloka36"> <a href="219.htm#219_sloka36">36 </a> <br>tam agniḥ prārthayām āsa didhakṣur vātasārathiḥ<br>dehavān vai jaṭī bhūtvā nadaṃś ca jalado yathā<br>jighāṃsur vāsudevaś ca cakram udyamya viṣṭhitaḥ</div>
<div class="sloka" id="219_sloka37"> <a href="219.htm#219_sloka37">37 </a> <br>sacakram udyataṃ dṛṣṭvā didhakṣuṃ ca hutāśanam<br>abhidhāvārjunety evaṃ mayaś cukrośa bhārata</div>
<div class="sloka" id="219_sloka38"> <a href="219.htm#219_sloka38">38 </a> <br>tasya bhītasvanaṃ śrutvā mā bhair iti dhanaṃjayaḥ<br>pratyuvāca mayaṃ pārtho jīvayann iva bhārata</div>
<div class="sloka" id="219_sloka39"> <a href="219.htm#219_sloka39">39 </a> <br>taṃ pārthenābhaye datte namucer bhrātaraṃ mayam<br>na hantum aicchad dāśārhaḥ pāvako na dadāha ca</div></body></html>