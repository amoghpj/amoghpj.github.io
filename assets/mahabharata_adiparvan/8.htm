<html><body><div class="sloka" id="8_sloka1"> <a href="8.htm#8_sloka1">1 </a> <br>[s]<br>sa cāpi cyavano brahman bhārgavo 'janayat sutam<br>sukanyāyāṃ mahātmānaṃ pramatiṃ dīptatejasam</div>
<div class="sloka" id="8_sloka2"> <a href="8.htm#8_sloka2">2 </a> <br>pramatis tu ruruṃ nāma ghṛtācyāṃ samajījanat<br>ruruḥ pramadvarāyāṃ tu śunakaṃ samajījanat</div>
<div class="sloka" id="8_sloka3"> <a href="8.htm#8_sloka3">3 </a> <br>tasya brahman ruroḥ sarvaṃ caritaṃ bhūri tejasaḥ<br>vistareṇa pravakṣyāmi tac chṛṇu tvam aśeṣataḥ</div>
<div class="sloka" id="8_sloka4"> <a href="8.htm#8_sloka4">4 </a> <br>ṛṣir āsīn mahān pūrvaṃ tapo vidyā samanvitaḥ<br>sthūlakeśa iti khyātaḥ sarvabhūtahite rataḥ</div>
<div class="sloka" id="8_sloka5"> <a href="8.htm#8_sloka5">5 </a> <br>etasminn eva kāle tu menakāyāṃ prajajñivān<br>gandharvarājo viprarṣe viśvāvasur iti śrutaḥ</div>
<div class="sloka" id="8_sloka6"> <a href="8.htm#8_sloka6">6 </a> <br>athāpsarā menakā sā taṃ garbhaṃ bhṛgunandana<br>utsasarja yathākālaṃ sthūlakeśāśramaṃ prati</div>
<div class="sloka" id="8_sloka7"> <a href="8.htm#8_sloka7">7 </a> <br>utsṛjya caiva taṃ garbhaṃ nadyās tīre jagāma ha<br>kanyām amara garbhābhāṃ jvalantīm iva ca śriyā</div>
<div class="sloka" id="8_sloka8"> <a href="8.htm#8_sloka8">8 </a> <br>tāṃ dadarśa samutsṛṣṭāṃ nadītīre mahān ṛṣiḥ<br>sthūlakeśaḥ sa tejasvī vijane bandhuvarjitām</div>
<div class="sloka" id="8_sloka9"> <a href="8.htm#8_sloka9">9 </a> <br>sa tāṃ dṛṣṭvā tadā kanyāṃ sthūlakeśo dvijottamaḥ<br>jagrāhātha muniśreṣṭhaḥ kṛpāviṣṭaḥ pupoṣa ca<br>vavṛdhe sā varārohā tasyāśramapade śubhā</div>
<div class="sloka" id="8_sloka10"> <a href="8.htm#8_sloka10">10 </a> <br>pramadābhyo varā sā tu sarvarūpaguṇānvitā<br>tataḥ pramadvarety asyā nāma cakre mahān ṛṣiḥ</div>
<div class="sloka" id="8_sloka11"> <a href="8.htm#8_sloka11">11 </a> <br>tām āśramapade tasya rurur dṛṣṭvā pramadvarām<br>babhūva kila dharmātmā madanānugatātmavān</div>
<div class="sloka" id="8_sloka12"> <a href="8.htm#8_sloka12">12 </a> <br>pitaraṃ sakhibhiḥ so 'tha vācayām āsa bhārgavaḥ<br>pramatiś cābhyayāc chrutvā sthūlakeśaṃ yaśasvinam</div>
<div class="sloka" id="8_sloka13"> <a href="8.htm#8_sloka13">13 </a> <br>tataḥ prādāt pitā kanyāṃ rurave tāṃ pramadvarām<br>vivāhaṃ sthāpayitvāgre nakṣatre bhagadaivate</div>
<div class="sloka" id="8_sloka14"> <a href="8.htm#8_sloka14">14 </a> <br>tataḥ kati payāhasya vivāhe samupasthite<br>sakhībhiḥ krīḍatī sārdhaṃ sā kanyā varavarṇinī</div>
<div class="sloka" id="8_sloka15"> <a href="8.htm#8_sloka15">15 </a> <br>nāpaśyata prasuptaṃ vai bhujagaṃ tiryag āyatam<br>padā cainaṃ samākrāman mumūrṣuḥ kālacoditā</div>
<div class="sloka" id="8_sloka16"> <a href="8.htm#8_sloka16">16 </a> <br>sa tasyāḥ saṃpramattāyāś coditaḥ kāladharmaṇā<br>viṣopaliptān daśanān bhṛśam aṅge nyapātayat</div>
<div class="sloka" id="8_sloka17"> <a href="8.htm#8_sloka17">17 </a> <br>sā daṣṭā sahasā bhūmau patitā gatacetanā<br>vyasur aprekṣaṇīyāpi prekṣaṇīyatamākṛtiḥ</div>
<div class="sloka" id="8_sloka18"> <a href="8.htm#8_sloka18">18 </a> <br>prasuptevābhavac cāpi bhuvi sarpaviṣārditā<br>bhūyo manoharatarā babhūva tanumadhyamā</div>
<div class="sloka" id="8_sloka19"> <a href="8.htm#8_sloka19">19 </a> <br>dadarśa tāṃ pitā caiva te caivānye tapasvinaḥ<br>viceṣṭamānāṃ patitāṃ bhūtale padmavarcasam</div>
<div class="sloka" id="8_sloka20"> <a href="8.htm#8_sloka20">20 </a> <br>tataḥ sarve dvija varāḥ samājagmuḥ kṛpānvitāḥ<br>svasty ātreyo mahājānuḥ kuśikaḥ śaṅkhamekhalaḥ</div>
<div class="sloka" id="8_sloka21"> <a href="8.htm#8_sloka21">21 </a> <br>bhāradvājaḥ kauṇakutsa ārṣṭiṣeṇo 'tha gautamaḥ<br>pramatiḥ saha putreṇa tathānye vanavāsinaḥ</div></body></html>