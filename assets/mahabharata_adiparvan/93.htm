<html><body><div class="sloka" id="93_sloka1"> <a href="93.htm#93_sloka1">1 </a> <br>[ṣamtanu]<br>āpavo nāma ko nv eṣa vasūnāṃ kiṃ ca duṣkṛtam<br>yasyābhiśāpāt te sarve mānuṣīṃ tanum āgatāḥ</div>
<div class="sloka" id="93_sloka2"> <a href="93.htm#93_sloka2">2 </a> <br>anena ca kumāreṇa gaṅgā dattena kiṃ kṛtam<br>yasya caiva kṛtenāyaṃ mānuṣeṣu nivatsyati</div>
<div class="sloka" id="93_sloka3"> <a href="93.htm#93_sloka3">3 </a> <br>īśānāḥ sarvalokasya vasavas te ca vai kṛtam<br>mānuṣeṣūdapadyanta tan mamācakṣva jāhnavi</div>
<div class="sloka" id="93_sloka4"> <a href="93.htm#93_sloka4">4 </a> <br>[v]<br>saivam uktā tato gaṅgā rājānam idam abravīt<br>bhartāraṃ jāhnavī devī śaṃtanuṃ puruṣarṣabham</div>
<div class="sloka" id="93_sloka5"> <a href="93.htm#93_sloka5">5 </a> <br>yaṃ lebhe varuṇaḥ putraṃ purā bharatasattama<br>vasiṣṭho nāma sa muniḥ khyāta āpava ity uta</div>
<div class="sloka" id="93_sloka6"> <a href="93.htm#93_sloka6">6 </a> <br>tasyāśramapadaṃ puṇyaṃ mṛgapakṣigaṇānvitam<br>meroḥ pārśve nagendrasya sarvartukusumāvṛtam</div>
<div class="sloka" id="93_sloka7"> <a href="93.htm#93_sloka7">7 </a> <br>sa vāruṇis tapas tepe tasmin bharatasattama<br>vane puṇyakṛtāṃ śreṣṭhaḥ svādumūlaphalodake</div>
<div class="sloka" id="93_sloka8"> <a href="93.htm#93_sloka8">8 </a> <br>dakṣasya duhitā yā tu surabhīty atigarvitā<br>gāṃ prajātā tu sā devī kaśyapād bharatarṣabha</div>
<div class="sloka" id="93_sloka9"> <a href="93.htm#93_sloka9">9 </a> <br>anugrahārthaṃ jagataḥ sarvakāmadughāṃ varām<br>tāṃ lebhe gāṃ tu dharmātmā homadhenuṃ sa vāruṇiḥ</div>
<div class="sloka" id="93_sloka10"> <a href="93.htm#93_sloka10">10 </a> <br>sā tasmiṃs tāpasāraṇye vasantī munisevite<br>cacāra ramye dharmye ca gaur apetabhayā tadā</div>
<div class="sloka" id="93_sloka11"> <a href="93.htm#93_sloka11">11 </a> <br>atha tad vanam ājagmuḥ kadā cid bharatarṣabha<br>pṛthv ādyā vasavaḥ sarve devadevarṣisevitam</div>
<div class="sloka" id="93_sloka12"> <a href="93.htm#93_sloka12">12 </a> <br>te sadārā vanaṃ tac ca vyacaranta samantataḥ<br>remire ramaṇīyeṣu parvateṣu vaneṣu ca</div>
<div class="sloka" id="93_sloka13"> <a href="93.htm#93_sloka13">13 </a> <br>tatraikasya tu bhāryā vai vasor vāsava vikrama<br>sā carantī vane tasmin gāṃ dadarśa sumadhyamā<br>yā sā vasiṣṭhasya muneḥ sarvakāmadhug uttamā</div>
<div class="sloka" id="93_sloka14"> <a href="93.htm#93_sloka14">14 </a> <br>sā vismayasamāviṣṭā śīladraviṇa saṃpadā<br>dive vai darśayām āsa tāṃ gāṃ govṛṣabhekṣaṇa</div>
<div class="sloka" id="93_sloka15"> <a href="93.htm#93_sloka15">15 </a> <br>svāpīnāṃ ca sudogdhrīṃ ca suvāladhi mukhāṃ śubhām<br>upapannāṃ guṇaiḥ sarvaiḥ śīlenānuttamena ca</div>
<div class="sloka" id="93_sloka16"> <a href="93.htm#93_sloka16">16 </a> <br>evaṃguṇasamāyuktāṃ vasave vasu nandinī<br>darśayām āsa rājendra purā pauravanandana</div>
<div class="sloka" id="93_sloka17"> <a href="93.htm#93_sloka17">17 </a> <br>dyaus tadā tāṃ tu dṛṣṭvaiva gāṃ gajendrendra vikrama<br>uvāca rājaṃs tāṃ devīṃ tasyā rūpaguṇān vadan</div>
<div class="sloka" id="93_sloka18"> <a href="93.htm#93_sloka18">18 </a> <br>eṣā gaur uttamā devi vāruṇer asitekṣaṇe<br>ṛṣes tasya varārohe yasyedaṃ vanam uttamam</div>
<div class="sloka" id="93_sloka19"> <a href="93.htm#93_sloka19">19 </a> <br>asyāḥ kṣīraṃ piben martyaḥ svādu yo vai sumadhyame<br>daśavarṣasahasrāṇi sa jīvet sthirayauvanaḥ</div>
<div class="sloka" id="93_sloka20"> <a href="93.htm#93_sloka20">20 </a> <br>etac chrutvā tu sā devī nṛpottama sumadhyamā<br>tam uvācānavadyāṅgī bhartāraṃ dīptatejasam</div>
<div class="sloka" id="93_sloka21"> <a href="93.htm#93_sloka21">21 </a> <br>asti me mānuṣe loke naradevātmajā sakhī<br>nāmnā jinavatī nāma rūpayauvana śālinī</div>
<div class="sloka" id="93_sloka22"> <a href="93.htm#93_sloka22">22 </a> <br>uśīnarasya rājarṣeḥ satyasaṃdhasya dhīmataḥ<br>duhitā prathitā loke mānuṣe rūpasaṃpadā</div>
<div class="sloka" id="93_sloka23"> <a href="93.htm#93_sloka23">23 </a> <br>tasyā hetor mahābhāga savatsāṃ gāṃ mamepsitām<br>ānayasvāmara śreṣṭha tvaritaṃ puṇyavardhana</div>
<div class="sloka" id="93_sloka24"> <a href="93.htm#93_sloka24">24 </a> <br>yāvad asyāḥ payaḥ pītvā sā sakhī mama mānada<br>mānuṣeṣu bhavatv ekā jarā rogavivarjitā</div>
<div class="sloka" id="93_sloka25"> <a href="93.htm#93_sloka25">25 </a> <br>etan mama mahābhāga kartum arhasy anindita<br>priyaṃ priyataraṃ hy asmān nāsi me 'nyat kathaṃ cana</div>
<div class="sloka" id="93_sloka26"> <a href="93.htm#93_sloka26">26 </a> <br>etac chrutvā vacas tasyā devyāḥ priyacikīrṣayā<br>pṛthv ādyair bhrātṛbhiḥ sārdhaṃ dyaus tadā tāṃ jahāra gām</div>
<div class="sloka" id="93_sloka27"> <a href="93.htm#93_sloka27">27 </a> <br>tayā kamalapatrākṣyā niyukto dyaus tadā nṛpaḥ<br>ṛṣes tasya tapas tīvraṃ na śaśāka nirīkṣitum<br>hṛtā gauḥ sā tadā tena prapātas tu na tarkitaḥ</div>
<div class="sloka" id="93_sloka28"> <a href="93.htm#93_sloka28">28 </a> <br>athāśramapadaṃ prāptaḥ phalāny ādāya vāruṇiḥ<br>na cāpaśyata gāṃ tatra savatsāṃ kānanottame</div>
<div class="sloka" id="93_sloka29"> <a href="93.htm#93_sloka29">29 </a> <br>tataḥ sa mṛgayām āsa vane tasmiṃs tapodhanaḥ<br>nādhyagacchac ca mṛgayaṃs tāṃ gāṃ munir udāradhīḥ</div>
<div class="sloka" id="93_sloka30"> <a href="93.htm#93_sloka30">30 </a> <br>jñātvā tathāpanītāṃ tāṃ vasubhir divyadarśanaḥ<br>yayau krodhavaśaṃ sadyaḥ śaśāpa ca vasūṃs tadā</div>
<div class="sloka" id="93_sloka31"> <a href="93.htm#93_sloka31">31 </a> <br>yasmān me vasavo jahrur gāṃ vai dogdhrīṃ suvāladhim<br>tasmāt sarve janiṣyanti mānuṣeṣu na saṃśayaḥ</div>
<div class="sloka" id="93_sloka32"> <a href="93.htm#93_sloka32">32 </a> <br>evaṃ śaśāpa bhagavān vasūṃs tān munisattamaḥ<br>vaśaṃ kopasya saṃprāpta āpavo bharatarṣabha</div>
<div class="sloka" id="93_sloka33"> <a href="93.htm#93_sloka33">33 </a> <br>śaptvā ca tān mahābhāgas tapasy eva mano dadhe<br>evaṃ sa śaptavān rājan vasūn aṣṭau tapodhanaḥ<br>mahāprabhāvo brahmarṣir devān roṣasamanvitaḥ</div>
<div class="sloka" id="93_sloka34"> <a href="93.htm#93_sloka34">34 </a> <br>athāśramapadaṃ prāpya taṃ sma bhūyo mahātmanaḥ<br>śaptāḥ sma iti jānanta ṛṣiṃ tam upacakramuḥ</div>
<div class="sloka" id="93_sloka35"> <a href="93.htm#93_sloka35">35 </a> <br>prasādayantas tam ṛṣiṃ vasavaḥ pārthivarṣabha<br>na lebhire ca tasmāt te prasādam ṛṣisattamāt<br>āpavāt puruṣavyāghra sarvadharmaviśāradāt</div>
<div class="sloka" id="93_sloka36"> <a href="93.htm#93_sloka36">36 </a> <br>uvāca ca sa dharmātmā sapta yūyaṃ dharādayaḥ<br>anusaṃvatsarāc chāpamokṣaṃ vai samavāpsyatha</div>
<div class="sloka" id="93_sloka37"> <a href="93.htm#93_sloka37">37 </a> <br>ayaṃ tu yatkṛte yūyaṃ mayā śaptāḥ sa vatsyati<br>dyaus tadā mānuṣe loke dīrghakālaṃ svakarmaṇā</div>
<div class="sloka" id="93_sloka38"> <a href="93.htm#93_sloka38">38 </a> <br>nānṛtaṃ tac cikīrṣāmi yuṣmān kruddho yad abruvam<br>na prajāsyati cāpy eṣa mānuṣeṣu mahāmanāḥ</div>
<div class="sloka" id="93_sloka39"> <a href="93.htm#93_sloka39">39 </a> <br>bhaviṣyati ca dharmātmā sarvaśāstraviśāradaḥ<br>pituḥ priyahite yuktaḥ strī bhogān varjayiṣyati<br>evam uktvā vasūn sarvāñ jagāma bhagavān ṛṣiḥ</div>
<div class="sloka" id="93_sloka40"> <a href="93.htm#93_sloka40">40 </a> <br>tato mām upajagmus te samastā vasavas tadā<br>ayācanta ca māṃ rājan varaṃ sa ca mayā kṛtaḥ<br>jātāñ jātān prakṣipāsmān svayaṃ gaṅge tvam ambhasi</div>
<div class="sloka" id="93_sloka41"> <a href="93.htm#93_sloka41">41 </a> <br>evaṃ teṣām ahaṃ samyak śaptānāṃ rājasattama<br>mokṣārthaṃ mānuṣāl lokād yathāvat kṛtavaty aham</div>
<div class="sloka" id="93_sloka42"> <a href="93.htm#93_sloka42">42 </a> <br>ayaṃ śāpād ṛṣes tasya eka eva nṛpottama<br>dyau rājan mānuṣe loke ciraṃ vatsyati bhārata</div>
<div class="sloka" id="93_sloka43"> <a href="93.htm#93_sloka43">43 </a> <br>etad ākhyāya sā devī tatraivāntaradhīyata<br>ādāya ca kumāraṃ taṃ jagāmātha yathepsitam</div>
<div class="sloka" id="93_sloka44"> <a href="93.htm#93_sloka44">44 </a> <br>sa tu devavrato nāma gāṅgeya iti cābhavat<br>dvināmā śaṃtanoḥ putraḥ śaṃtanor adhiko guṇaiḥ</div>
<div class="sloka" id="93_sloka45"> <a href="93.htm#93_sloka45">45 </a> <br>śaṃtanuś cāpi śokārto jagāma svapuraṃ tataḥ<br>tasyāhaṃ kīrtayiṣyāmi śaṃtanor amitān guṇān</div></body></html>