<html><body><div class="sloka" id="75_sloka1"> <a href="75.htm#75_sloka1">1 </a> <br>[v]<br>tataḥ kāvyo bhṛguśreṣṭhaḥ samanyur upagamya ha<br>vṛṣaparvāṇam āsīnam ity uvācāvicārayan<br>[व्] <br>ततः काव्यो भृगुश्रेष्ठः समन्युर् उपगम्य ह <br>वृषपर्वाणम् आसीनम् इत्य् उवाचाविचारयन् </div>
<div class="sloka" id="75_sloka2"> <a href="75.htm#75_sloka2">2 </a> <br>nādharmaś carito rājan sadyaḥ phalati gaur iva<br>putreṣu vā naptṛṣu vā na ced ātmani paśyati<br>phalaty eva dhruvaṃ pāpaṃ guru bhuktam ivodare<br>नाधर्मश् चरितो राजन् सद्यः फलति गुर् इव <br>पुत्रेषु वा नप्तृषु वा न चेद् आत्मनि पश्यति <br>फलत्य् एव ध्रुवं पापं गुरु भुक्तम् इवोदरे </div>
<div class="sloka" id="75_sloka3"> <a href="75.htm#75_sloka3">3 </a> <br>yad aghātayathā vipraṃ kacam āṅgirasaṃ tadā<br>apāpaśīlaṃ dharmajñaṃ śuśrūṣaṃ madgṛhe ratam<br>यद् अघातयथा विप्रं कचम् आङ्गिरसं तदा <br>अपापशीलं धर्मज्ञं शुश्रूषं मद्गृहे रतम् </div>
<div class="sloka" id="75_sloka4"> <a href="75.htm#75_sloka4">4 </a> <br>vadhād anarhatas tasya vadhāc ca duhitur mama<br>vṛṣaparvan nibodhedaṃ tyakṣyāmi tvāṃ sabāndhavam<br>sthātuṃ tvad viṣaye rājan na śakṣyāmi tvayā saha<br>वधाद् अनर्हतस् तस्य वधाच् च दुहितुर् मम <br>वृषपर्वन् निबोधेदं त्यक्ष्यामि त्वां सबान्धवम् <br>स्थातुं त्वद् विषये राजन् न शक्ष्यामि त्वया सह </div>
<div class="sloka" id="75_sloka5"> <a href="75.htm#75_sloka5">5 </a> <br>aho mām abhijānāsi daitya mithyā pralāpinam<br>yathemam ātmano doṣaṃ na niyacchasy upekṣase<br>अहो माम् अभिजानासि दैत्य मिथ्या प्रलापिनम् <br>यथेमम् आत्मनो दोषं न नियच्छस्य् उपेक्षसे </div>
<div class="sloka" id="75_sloka6"> <a href="75.htm#75_sloka6">6 </a> <br>[vṛ]<br>nādharmaṃ na mṛṣāvādaṃ tvayi jānāmi bhārgava<br>tvayi dharmaś ca satyaṃ ca tat prasīdatu no bhavān<br>[वृ] <br>नाधर्मं न मृषावादं त्वयि जानामि भार्गव <br>त्वयि धर्मश् च सत्यं च तत् प्रसीदतु नो भवान् </div>
<div class="sloka" id="75_sloka7"> <a href="75.htm#75_sloka7">7 </a> <br>yady asmān apahāya tvam ito gacchasi bhārgava<br>samudraṃ saṃpraveṣkyāmo nānyad asti parāyaṇam<br>यद्य् अस्मान् अपहाय त्वम् इतो गच्छसि भार्गव <br>समुद्रं संप्रवेष्क्यामो नान्यद् अस्ति परायणम् </div>
<div class="sloka" id="75_sloka8"> <a href="75.htm#75_sloka8">8 </a> <br>[ṣu]<br>samudraṃ praviśadhvaṃ vā diśo vā dravatāsurāḥ<br>duhitur nāpriyaṃ soḍhuṃ śakto 'haṃ dayitā hi me<br>[षु] <br>समुद्रं प्रविशध्वं वा दिशो वा द्रवतासुराः <br>दुहितुर् नाप्रियं सोढुं शक्तो 'हं दयिता हि मे </div>
<div class="sloka" id="75_sloka9"> <a href="75.htm#75_sloka9">9 </a> <br>prasādyatāṃ deva yānī jīvitaṃ hy atra me sthitam<br>yogakṣema karas te 'ham indrasyeva bṛhaspatiḥ<br>प्रसाद्यतां देव यानी जीवितं ह्य् अत्र मे स्थितम् <br>योगक्षेम करस् ते 'हम् इन्द्रस्येव बृहस्पतिः </div>
<div class="sloka" id="75_sloka10"> <a href="75.htm#75_sloka10">10 </a> <br>[vṛ]<br>yat kiṃ cid asurendrāṇāṃ vidyate vasu bhārgava<br>bhuvi hastigavāśvaṃ vā tasya tvaṃ mama ceśvaraḥ<br>[वृ] <br>यत् किं चिद् असुरेन्द्राणां विद्यते वसु भार्गव <br>भुवि हस्तिगवाश्वं वा तस्य त्वं मम चेश्वरः </div>
<div class="sloka" id="75_sloka11"> <a href="75.htm#75_sloka11">11 </a> <br>[ṣu]<br>yat kiṃ cid asti draviṇaṃ daityendrāṇāṃ mahāsura<br>tasyeśvaro 'smi yadi te deva yānī prasādyatām<br>[षु] <br>यत् किं चिद् अस्ति द्रविणं दैत्येन्द्राणां महासुर <br>तस्येश्वरो 'स्मि यदि ते देव यानी प्रसाद्यताम् </div>
<div class="sloka" id="75_sloka12"> <a href="75.htm#75_sloka12">12 </a> <br>[dev]<br>yadi tvam īśvaras tāta rājño vittasya bhārgava<br>nābhijānāmi tat te 'haṃ rājā tu vadatu svayam<br>[देव्] <br>यदि त्वम् ईश्वरस् तात राज्ञो वित्तस्य भार्गव <br>नाभिजानामि तत् ते 'हं राजा तु वदतु स्वयम् </div>
<div class="sloka" id="75_sloka13"> <a href="75.htm#75_sloka13">13 </a> <br>[vṛ]<br>yaṃ kāmam abhikāmāsi deva yāni śucismite<br>tat te 'haṃ saṃpradāsyāmi yadi ced api durlabham<br>[वृ] <br>यं कामम् अभिकामासि देव यानि शुचिस्मिते <br>तत् ते 'हं संप्रदास्यामि यदि चेद् अपि दुर्लभम् </div>
<div class="sloka" id="75_sloka14"> <a href="75.htm#75_sloka14">14 </a> <br>[dev]<br>dāsīṃ kanyā sahasreṇa śarmiṣṭhām abhikāmaye<br>anu māṃ tatra gacchet sā yatra dāsyati me pitā<br>[देव्] <br>दासीं कन्या सहस्रेण शर्मिष्ठाम् अभिकामये <br>अनु मां तत्र गच्छेत् सा यत्र दास्यति मे पिता </div>
<div class="sloka" id="75_sloka15"> <a href="75.htm#75_sloka15">15 </a> <br>[vṛ]<br>uttiṣṭha he saṃgrahītri śarmiṣṭhāṃ śīghram ānaya<br>yaṃ ca kāmayate kāmaṃ deva yānī karotu tam<br>[वृ] <br>उत्तिष्ठ हे संग्रहीत्रि शर्मिष्ठां शीघ्रम् आनय <br>यं च कामयते कामं देव यानी करोतु तम् </div>
<div class="sloka" id="75_sloka16"> <a href="75.htm#75_sloka16">16 </a> <br>[v]<br>tato dhātrī tatra gatvā śarmiṣṭhāṃ vākyam abravīt<br>uttiṣṭha bhadre śarmiṣṭhe jñātīnāṃ sukham āvaha<br>[व्] <br>ततो धात्री तत्र गत्वा शर्मिष्ठां वाक्यम् अब्रवीत् <br>उत्तिष्ठ भद्रे शर्मिष्ठे ज्ञातीनां सुखम् आवह </div>
<div class="sloka" id="75_sloka17"> <a href="75.htm#75_sloka17">17 </a> <br>tyajati brāhmaṇaḥ śiṣyān deva yānyā pracoditaḥ<br>sā yaṃ kāmayate kāmaṃ sa kāryo 'dya tvayānaghe<br>त्यजति ब्राह्मणः शिष्यान् देव यान्या प्रचोदितः <br>सा यं कामयते कामं स कार्यो 'द्य त्वयानघे </div>
<div class="sloka" id="75_sloka18"> <a href="75.htm#75_sloka18">18 </a> <br>[ṣar]<br>sā yaṃ kāmayate kāmaṃ karavāṇy aham adya tam<br>mā tv evāpagamac chukro deva yānī ca matkṛte<br>[षर्] <br>सा यं कामयते कामं करवाण्य् अहम् अद्य तम् <br>मा त्व् एवापगमच् छुक्रो देव यानी च मत्कृते </div>
<div class="sloka" id="75_sloka19"> <a href="75.htm#75_sloka19">19 </a> <br>[v]<br>tataḥ kanyā sahasreṇa vṛtā śibikayā tadā<br>pitur niyogāt tvaritā niścakrāma purottamāt<br>[व्] <br>ततः कन्या सहस्रेण वृता शिबिकया तदा <br>पितुर् नियोगात् त्वरिता निश्चक्राम पुरोत्तमात् </div>
<div class="sloka" id="75_sloka20"> <a href="75.htm#75_sloka20">20 </a> <br>[ṣar]<br>ahaṃ kanyā sahasreṇa dāsī te paricārikā<br>anu tvāṃ tatra yāsyāmi yatra dāsyati te pitā<br>[षर्] <br>अहं कन्या सहस्रेण दासी ते परिचारिका <br>अनु त्वां तत्र यास्यामि यत्र दास्यति ते पिता </div>
<div class="sloka" id="75_sloka21"> <a href="75.htm#75_sloka21">21 </a> <br>[dev]<br>stuvato duhitā te 'haṃ bandinaḥ pratigṛhṇataḥ<br>stūyamānasya duhitā kathaṃ dāsī bhaviṣyasi<br>[देव्] <br>स्तुवतो दुहिता ते 'हं बन्दिनः प्रतिगृह्णतः <br>स्तूयमानस्य दुहिता कथं दासी भविष्यसि </div>
<div class="sloka" id="75_sloka22"> <a href="75.htm#75_sloka22">22 </a> <br>[ṣar]<br>yena kena cid ārtānāṃ jñātīnāṃ sukham āvahet<br>atas tvām anuyāsyāmi yatra dāsyati te pitā<br>[षर्] <br>येन केन चिद् आर्तानां ज्ञातीनां सुखम् आवहेत् <br>अतस् त्वाम् अनुयास्यामि यत्र दास्यति ते पिता </div>
<div class="sloka" id="75_sloka23"> <a href="75.htm#75_sloka23">23 </a> <br>[v]<br>pratiśrute dāsabhāve duhitrā vṛṣaparvaṇaḥ<br>deva yānī nṛpaśreṣṭha pitaraṃ vākyam abravīt<br>[व्] <br>प्रतिश्रुते दासभावे दुहित्रा वृषपर्वणः <br>देव यानी नृपश्रेष्ठ पितरं वाक्यम् अब्रवीत् </div>
<div class="sloka" id="75_sloka24"> <a href="75.htm#75_sloka24">24 </a> <br>praviśāmi puraṃ tāta tuṣṭāsmi dvijasattama<br>amoghaṃ tava vijñānam asti vidyā balaṃ ca te<br>प्रविशामि पुरं तात तुष्टास्मि द्विजसत्तम <br>अमोघं तव विज्ञानम् अस्ति विद्या बलं च ते </div></body></html>