<html><body><div class="sloka" id="75_sloka1"> <a href="75.htm#75_sloka1">1 </a> <br>[v]<br>tataḥ kāvyo bhṛguśreṣṭhaḥ samanyur upagamya ha<br>vṛṣaparvāṇam āsīnam ity uvācāvicārayan</div>
<div class="sloka" id="75_sloka2"> <a href="75.htm#75_sloka2">2 </a> <br>nādharmaś carito rājan sadyaḥ phalati gaur iva<br>putreṣu vā naptṛṣu vā na ced ātmani paśyati<br>phalaty eva dhruvaṃ pāpaṃ guru bhuktam ivodare</div>
<div class="sloka" id="75_sloka3"> <a href="75.htm#75_sloka3">3 </a> <br>yad aghātayathā vipraṃ kacam āṅgirasaṃ tadā<br>apāpaśīlaṃ dharmajñaṃ śuśrūṣaṃ madgṛhe ratam</div>
<div class="sloka" id="75_sloka4"> <a href="75.htm#75_sloka4">4 </a> <br>vadhād anarhatas tasya vadhāc ca duhitur mama<br>vṛṣaparvan nibodhedaṃ tyakṣyāmi tvāṃ sabāndhavam<br>sthātuṃ tvad viṣaye rājan na śakṣyāmi tvayā saha</div>
<div class="sloka" id="75_sloka5"> <a href="75.htm#75_sloka5">5 </a> <br>aho mām abhijānāsi daitya mithyā pralāpinam<br>yathemam ātmano doṣaṃ na niyacchasy upekṣase</div>
<div class="sloka" id="75_sloka6"> <a href="75.htm#75_sloka6">6 </a> <br>[vṛ]<br>nādharmaṃ na mṛṣāvādaṃ tvayi jānāmi bhārgava<br>tvayi dharmaś ca satyaṃ ca tat prasīdatu no bhavān</div>
<div class="sloka" id="75_sloka7"> <a href="75.htm#75_sloka7">7 </a> <br>yady asmān apahāya tvam ito gacchasi bhārgava<br>samudraṃ saṃpraveṣkyāmo nānyad asti parāyaṇam</div>
<div class="sloka" id="75_sloka8"> <a href="75.htm#75_sloka8">8 </a> <br>[ṣu]<br>samudraṃ praviśadhvaṃ vā diśo vā dravatāsurāḥ<br>duhitur nāpriyaṃ soḍhuṃ śakto 'haṃ dayitā hi me</div>
<div class="sloka" id="75_sloka9"> <a href="75.htm#75_sloka9">9 </a> <br>prasādyatāṃ deva yānī jīvitaṃ hy atra me sthitam<br>yogakṣema karas te 'ham indrasyeva bṛhaspatiḥ</div>
<div class="sloka" id="75_sloka10"> <a href="75.htm#75_sloka10">10 </a> <br>[vṛ]<br>yat kiṃ cid asurendrāṇāṃ vidyate vasu bhārgava<br>bhuvi hastigavāśvaṃ vā tasya tvaṃ mama ceśvaraḥ</div>
<div class="sloka" id="75_sloka11"> <a href="75.htm#75_sloka11">11 </a> <br>[ṣu]<br>yat kiṃ cid asti draviṇaṃ daityendrāṇāṃ mahāsura<br>tasyeśvaro 'smi yadi te deva yānī prasādyatām</div>
<div class="sloka" id="75_sloka12"> <a href="75.htm#75_sloka12">12 </a> <br>[dev]<br>yadi tvam īśvaras tāta rājño vittasya bhārgava<br>nābhijānāmi tat te 'haṃ rājā tu vadatu svayam</div>
<div class="sloka" id="75_sloka13"> <a href="75.htm#75_sloka13">13 </a> <br>[vṛ]<br>yaṃ kāmam abhikāmāsi deva yāni śucismite<br>tat te 'haṃ saṃpradāsyāmi yadi ced api durlabham</div>
<div class="sloka" id="75_sloka14"> <a href="75.htm#75_sloka14">14 </a> <br>[dev]<br>dāsīṃ kanyā sahasreṇa śarmiṣṭhām abhikāmaye<br>anu māṃ tatra gacchet sā yatra dāsyati me pitā</div>
<div class="sloka" id="75_sloka15"> <a href="75.htm#75_sloka15">15 </a> <br>[vṛ]<br>uttiṣṭha he saṃgrahītri śarmiṣṭhāṃ śīghram ānaya<br>yaṃ ca kāmayate kāmaṃ deva yānī karotu tam</div>
<div class="sloka" id="75_sloka16"> <a href="75.htm#75_sloka16">16 </a> <br>[v]<br>tato dhātrī tatra gatvā śarmiṣṭhāṃ vākyam abravīt<br>uttiṣṭha bhadre śarmiṣṭhe jñātīnāṃ sukham āvaha</div>
<div class="sloka" id="75_sloka17"> <a href="75.htm#75_sloka17">17 </a> <br>tyajati brāhmaṇaḥ śiṣyān deva yānyā pracoditaḥ<br>sā yaṃ kāmayate kāmaṃ sa kāryo 'dya tvayānaghe</div>
<div class="sloka" id="75_sloka18"> <a href="75.htm#75_sloka18">18 </a> <br>[ṣar]<br>sā yaṃ kāmayate kāmaṃ karavāṇy aham adya tam<br>mā tv evāpagamac chukro deva yānī ca matkṛte</div>
<div class="sloka" id="75_sloka19"> <a href="75.htm#75_sloka19">19 </a> <br>[v]<br>tataḥ kanyā sahasreṇa vṛtā śibikayā tadā<br>pitur niyogāt tvaritā niścakrāma purottamāt</div>
<div class="sloka" id="75_sloka20"> <a href="75.htm#75_sloka20">20 </a> <br>[ṣar]<br>ahaṃ kanyā sahasreṇa dāsī te paricārikā<br>anu tvāṃ tatra yāsyāmi yatra dāsyati te pitā</div>
<div class="sloka" id="75_sloka21"> <a href="75.htm#75_sloka21">21 </a> <br>[dev]<br>stuvato duhitā te 'haṃ bandinaḥ pratigṛhṇataḥ<br>stūyamānasya duhitā kathaṃ dāsī bhaviṣyasi</div>
<div class="sloka" id="75_sloka22"> <a href="75.htm#75_sloka22">22 </a> <br>[ṣar]<br>yena kena cid ārtānāṃ jñātīnāṃ sukham āvahet<br>atas tvām anuyāsyāmi yatra dāsyati te pitā</div>
<div class="sloka" id="75_sloka23"> <a href="75.htm#75_sloka23">23 </a> <br>[v]<br>pratiśrute dāsabhāve duhitrā vṛṣaparvaṇaḥ<br>deva yānī nṛpaśreṣṭha pitaraṃ vākyam abravīt</div>
<div class="sloka" id="75_sloka24"> <a href="75.htm#75_sloka24">24 </a> <br>praviśāmi puraṃ tāta tuṣṭāsmi dvijasattama<br>amoghaṃ tava vijñānam asti vidyā balaṃ ca te</div></body></html>