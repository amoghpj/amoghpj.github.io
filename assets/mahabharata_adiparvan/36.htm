<html><body><div class="sloka" id="36_sloka1"> <a href="36.htm#36_sloka1">1 </a> <br>[ṣ]<br>jaratkārur iti proktaṃ yat tvayā sūtanandana<br>icchāmy etad ahaṃ tasya ṛṣeḥ śrotuṃ mahātmanaḥ</div>
<div class="sloka" id="36_sloka2"> <a href="36.htm#36_sloka2">2 </a> <br>kiṃ kāraṇaṃ jaratkāror nāmaitat prathitaṃ bhuvi<br>jaratkāru niruktaṃ tvaṃ yathāvad vaktum arhasi</div>
<div class="sloka" id="36_sloka3"> <a href="36.htm#36_sloka3">3 </a> <br>[s]<br>jareti kṣayam āhur vai dāruṇaṃ kāru saṃjñitam<br>śarīraṃ kāru tasyāsīt tat sa dhīmāñ śanaiḥ śanaiḥ</div>
<div class="sloka" id="36_sloka4"> <a href="36.htm#36_sloka4">4 </a> <br>kṣapayām āsa tīvreṇa tapasety ata ucyate<br>jaratkārur iti brahman vāsuker bhaginī tathā</div>
<div class="sloka" id="36_sloka5"> <a href="36.htm#36_sloka5">5 </a> <br>evam uktas tu dharmātmā śaunakaḥ prāhasat tadā<br>ugraśravasam āmantrya upapannam iti bruvan</div>
<div class="sloka" id="36_sloka6"> <a href="36.htm#36_sloka6">6 </a> <br>[s]<br>atha kālasya mahataḥ sa muniḥ saṃśitavrataḥ<br>tapasy abhirato dhīmān na dārān abhyakāṅkṣata</div>
<div class="sloka" id="36_sloka7"> <a href="36.htm#36_sloka7">7 </a> <br>sa ūrdhvaretās tapasi prasaktaḥ; svādhyāyavān vītabhayaklamaḥ san<br>cacāra sarvāṃ pṛthivīṃ mahātmā; na cāpi dārān manasāpy akāṅkṣat</div>
<div class="sloka" id="36_sloka8"> <a href="36.htm#36_sloka8">8 </a> <br>tato 'parasmin saṃprāpte kāle kasmiṃś cid eva tu<br>parikṣid iti vikhyāto rājā kauravavaṃśabhṛt</div>
<div class="sloka" id="36_sloka9"> <a href="36.htm#36_sloka9">9 </a> <br>yathā pāṇḍur mahābāhur dhanurdhara varo bhuvi<br>babhūva mṛgayā śīlaḥ purāsya prapitāmahaḥ</div>
<div class="sloka" id="36_sloka10"> <a href="36.htm#36_sloka10">10 </a> <br>mṛgān vidhyan vahārāṃś ca tarakṣūn mahiṣāṃs tathā<br>anyāṃś ca vividhān vanyāṃś cacāra pṛthivīpatiḥ</div>
<div class="sloka" id="36_sloka11"> <a href="36.htm#36_sloka11">11 </a> <br>sa kadā cin mṛgaṃ viddhvā bāṇena nataparvaṇā<br>pṛṣṭhato dhanur ādāya sasāra gahane vane</div>
<div class="sloka" id="36_sloka12"> <a href="36.htm#36_sloka12">12 </a> <br>yathā hi bhagavān rudro viddhvā yajñamṛgaṃ divi<br>anvagacchad dhanuṣpāṇiḥ paryanveṣaṃs tatas tataḥ</div>
<div class="sloka" id="36_sloka13"> <a href="36.htm#36_sloka13">13 </a> <br>na hi tena mṛgo viddho jīvan gacchati vai vanam<br>pūrvarūpaṃ tu tan nūnam āsīt svargagatiṃ prati<br>parikṣitas tasya rājño viddho yan naṣṭavān mṛgaḥ</div>
<div class="sloka" id="36_sloka14"> <a href="36.htm#36_sloka14">14 </a> <br>dūraṃ cāpahṛtas tena mṛgeṇa sa mahīpatiḥ<br>pariśrāntaḥ pipāsārta āsasāda muniṃ vane</div>
<div class="sloka" id="36_sloka15"> <a href="36.htm#36_sloka15">15 </a> <br>gavāṃ pracāreṣv āsīnaṃ vatsānāṃ mukhaniḥsṛtam<br>bhūyiṣṭham upayuñjānaṃ phenam āpibatāṃ payaḥ</div>
<div class="sloka" id="36_sloka16"> <a href="36.htm#36_sloka16">16 </a> <br>tam abhidrutya vegena sa rājā saṃśitavratam<br>apṛcchad dhanur udyamya taṃ muniṃ kṣucchramānvitaḥ</div>
<div class="sloka" id="36_sloka17"> <a href="36.htm#36_sloka17">17 </a> <br>bho bho brahmann ahaṃ rājā parikṣid abhimanyujaḥ<br>mayā viddho mṛgo naṣṭaḥ kac cit tvaṃ dṛṣṭavān asi</div>
<div class="sloka" id="36_sloka18"> <a href="36.htm#36_sloka18">18 </a> <br>sa munis tasya novāca kiṃ cin mauna vrate sthitaḥ<br>tasya skandhe mṛtaṃ sarpaṃ kruddho rājā samāsajat</div>
<div class="sloka" id="36_sloka19"> <a href="36.htm#36_sloka19">19 </a> <br>dhanuṣkoṭyā samutkṣipya sa cainaṃ samudaikṣata<br>na ca kiṃ cid uvācainaṃ śubhaṃ vā yadi vāśubham</div>
<div class="sloka" id="36_sloka20"> <a href="36.htm#36_sloka20">20 </a> <br>sa rājā krodham utsṛjya vyathitas taṃ tathāgatam<br>dṛṣṭvā jagāma nagaram ṛṣis tv āste tathaiva saḥ</div>
<div class="sloka" id="36_sloka21"> <a href="36.htm#36_sloka21">21 </a> <br>taruṇas tasya putro 'bhūt tigmatejā mahātapāḥ<br>śṛṅgī nāma mahākrodho duṣprasādo mahāvrataḥ</div>
<div class="sloka" id="36_sloka22"> <a href="36.htm#36_sloka22">22 </a> <br>sa devaṃ param īśānaṃ sarvabhūtahite ratam<br>brahmāṇam upatasthe vai kāle kāle susaṃyataḥ<br>sa tena samanujñāto brahmaṇā gṛham īyivān</div>
<div class="sloka" id="36_sloka23"> <a href="36.htm#36_sloka23">23 </a> <br>sakhyoktaḥ krīḍamānena sa tatra hasatā kila<br>saṃrambhī kopano 'tīva viṣakalpa ṛṣeḥ sutaḥ<br>ṛṣiputreṇa narmārthaṃ kṛśena dvijasattamaḥ</div>
<div class="sloka" id="36_sloka24"> <a href="36.htm#36_sloka24">24 </a> <br>tejasvinas tava pitā tathaiva ca tapasvinaḥ<br>śavaṃ skandhena vahati mā śṛṅgin garvito bhava</div>
<div class="sloka" id="36_sloka25"> <a href="36.htm#36_sloka25">25 </a> <br>vyāharatsv ṛṣiputreṣu mā sma kiṃ cid vaco vadīḥ<br>asmadvidheṣu siddheṣu brahmavitsu tapasviṣu</div></body></html>