<html><body><div class="sloka" id="122_sloka1"> <a href="122.htm#122_sloka1">1 </a> <br>[vai]<br>tato drupadam āsādya bharadvājaḥ pratāpavān<br>abravīt pārṣataṃ rājan sakhāyaṃ viddhi mām iti</div>
<div class="sloka" id="122_sloka2"> <a href="122.htm#122_sloka2">2 </a> <br>[drupada]<br>akṛteyaṃ tava prajñā brahman nātisamañjasī<br>yan māṃ bravīṣi prasabhaṃ sakhā te 'ham iti dvija</div>
<div class="sloka" id="122_sloka3"> <a href="122.htm#122_sloka3">3 </a> <br>na hi rājñām udīrṇānām evaṃ bhūtair naraiḥ kva cit<br>sakhyaṃ bhavati mandātmañ śriyā hīnair dhanacyutaiḥ</div>
<div class="sloka" id="122_sloka4"> <a href="122.htm#122_sloka4">4 </a> <br>sauhṛdāny api jīryante kālena parijīryatām<br>sauhṛdaṃ me tvayā hy āsīt pūrvaṃ sāmarthya bandhanam</div>
<div class="sloka" id="122_sloka5"> <a href="122.htm#122_sloka5">5 </a> <br>na sakhyam ajaraṃ loke jātu dṛśyeta karhi cit<br>kāmo vainaṃ viharati krodhaś cainaṃ pravṛścati</div>
<div class="sloka" id="122_sloka6"> <a href="122.htm#122_sloka6">6 </a> <br>maivaṃ jīrṇam upāsiṣṭhāḥ sakhyaṃ navam upākuru<br>āsīt sakhyaṃ dvijaśreṣṭha tvayā me 'rthanibandhanam</div>
<div class="sloka" id="122_sloka7"> <a href="122.htm#122_sloka7">7 </a> <br>na daridro vasumato nāvidvān viduṣaḥ sakhā<br>śūrasya na sakhā klībaḥ sakhipūrvaṃ kim iṣyate</div>
<div class="sloka" id="122_sloka8"> <a href="122.htm#122_sloka8">8 </a> <br>yayor eva samaṃ vittaṃ yayor eva samaṃ kulam<br>tayoḥ sakhyavivāhaś ca na tu puṣṭavipuṣṭayoḥ</div>
<div class="sloka" id="122_sloka9"> <a href="122.htm#122_sloka9">9 </a> <br>nāśrotriyaḥ śrotriyasya nārathī rathinaḥ sakhā<br>nārājñā saṃgataṃ rājñaḥ sakhipūrvaṃ kim iṣyate</div>
<div class="sloka" id="122_sloka10"> <a href="122.htm#122_sloka10">10 </a> <br>[vai]<br>drupadenaivam uktas tu bhāradvājaḥ pratāpavān<br>muhūrtaṃ cintayām āsa manyunābhipariplutaḥ</div>
<div class="sloka" id="122_sloka11"> <a href="122.htm#122_sloka11">11 </a> <br>sa viniścitya manasā pāñcālaṃ prati buddhimān<br>jagāma kurumukhyānāṃ nagaraṃ nāgasāhvayam</div>
<div class="sloka" id="122_sloka12"> <a href="122.htm#122_sloka12">12 </a> <br>kumārās tv atha niṣkramya sametā gajasāhvayāt<br>krīḍanto vīṭayā tatra vīrāḥ paryacaran mudā</div>
<div class="sloka" id="122_sloka13"> <a href="122.htm#122_sloka13">13 </a> <br>papāta kūpe sā vīṭā teṣāṃ vai krīḍatāṃ tadā<br>na ca te pratyapadyanta karma vīṭopalabdhaye</div>
<div class="sloka" id="122_sloka14"> <a href="122.htm#122_sloka14">14 </a> <br>atha droṇaḥ kumārāṃs tān dṛṣṭvā kṛtyavatas tadā<br>prahasya mandaṃ paiśalyād abhyabhāṣata vīryavān</div>
<div class="sloka" id="122_sloka15"> <a href="122.htm#122_sloka15">15 </a> <br>aho nu dhig balaṃ kṣātraṃ dhig etāṃ vaḥ kṛtāstratām<br>bharatasyānvaye jātā ye vīṭāṃ nādhigacchata</div>
<div class="sloka" id="122_sloka16"> <a href="122.htm#122_sloka16">16 </a> <br>eṣa muṣṭir iṣīkāṇāṃ mayāstreṇābhimantritaḥ<br>asya vīryaṃ nirīkṣadhvaṃ yad anyasya na vidyate</div>
<div class="sloka" id="122_sloka17"> <a href="122.htm#122_sloka17">17 </a> <br>vetsyāmīṣīkayā vīṭāṃ tām iṣīkām athānyayā<br>tām anyayā samāyogo vīṭāyā grahaṇe mama</div>
<div class="sloka" id="122_sloka18"> <a href="122.htm#122_sloka18">18 </a> <br>tad apaśyan kumārās te vismayotphullalocanāḥ<br>aveṣkya coddhṛtāṃ vīṭāṃ vīṭā veddhāram abruvan</div>
<div class="sloka" id="122_sloka19"> <a href="122.htm#122_sloka19">19 </a> <br>abhivādayāmahe brahman naitad anyeṣu vidyate<br>ko 'si kaṃ tvābhijānīmo vayaṃ kiṃ karavāmahe</div>
<div class="sloka" id="122_sloka20"> <a href="122.htm#122_sloka20">20 </a> <br>[droṇa]<br>ācakṣvadhvaṃ ca bhīṣmāya rūpeṇa ca guṇaiś ca mām<br>sa eva sumahābuddhiḥ sāṃprataṃ pratipatsyate</div>
<div class="sloka" id="122_sloka21"> <a href="122.htm#122_sloka21">21 </a> <br>[vai]<br>tathety uktvā tu te sarve bhīṣmam ūcuḥ pitāmaham<br>brāhmaṇasya vacas tathyaṃ tac ca karmaviśeṣavat</div>
<div class="sloka" id="122_sloka22"> <a href="122.htm#122_sloka22">22 </a> <br>bhīṣmaḥ śrutvā kumārāṇāṃ droṇaṃ taṃ pratyajānata<br>yuktarūpaḥ sa hi gurur ity evam anucintya ca</div>
<div class="sloka" id="122_sloka23"> <a href="122.htm#122_sloka23">23 </a> <br>athainam ānīya tadā svayam eva susatkṛtam<br>paripapraccha nipuṇaṃ bhīṣmaḥ śastrabhṛtāṃ varaḥ<br>hetum āgamane tasya droṇaḥ sarvaṃ nyavedayat</div>
<div class="sloka" id="122_sloka24"> <a href="122.htm#122_sloka24">24 </a> <br>maharṣer agniveśyasya sakāśam aham acyuta<br>astrārtham agamaṃ pūrvaṃ dhanurveda jighṛkṣayā</div>
<div class="sloka" id="122_sloka25"> <a href="122.htm#122_sloka25">25 </a> <br>brahma cārī vinītātmā jaṭilo bahulāḥ samāḥ<br>avasaṃ tatra suciraṃ dhanurveda cikīrṣayā</div>
<div class="sloka" id="122_sloka26"> <a href="122.htm#122_sloka26">26 </a> <br>pāñcālarājaputras tu yajñaseno mahābalaḥ<br>mayā sahākarod vidyāṃ guroḥ śrāmyan samāhitaḥ</div>
<div class="sloka" id="122_sloka27"> <a href="122.htm#122_sloka27">27 </a> <br>sa me tatra sakhā cāsīd upakārī priyaś ca me<br>tenāhaṃ saha saṃgamya ratavān suciraṃ bata<br>bālyāt prabhṛti kauravya sahādhyayanam eva ca</div>
<div class="sloka" id="122_sloka28"> <a href="122.htm#122_sloka28">28 </a> <br>sa samāsādya māṃ tatra priyakārī priyaṃvadaḥ<br>abravīd iti māṃ bhīṣma vacanaṃ prītivardhanam</div>
<div class="sloka" id="122_sloka29"> <a href="122.htm#122_sloka29">29 </a> <br>ahaṃ priyatamaḥ putraḥ pitur droṇa mahātmanaḥ<br>abhiṣekṣyati māṃ rājye sapāñcālyo yadā tadā</div>
<div class="sloka" id="122_sloka30"> <a href="122.htm#122_sloka30">30 </a> <br>tvad bhojyaṃ bhavitā rājyaṃ sakhe satyena te śape<br>mama bhogāś ca vittaṃ ca tvadadhīnaṃ sukhāni ca</div>
<div class="sloka" id="122_sloka31"> <a href="122.htm#122_sloka31">31 </a> <br>evam uktaḥ pravavrāja kṛtāstro 'haṃ dhanepsayā<br>abhiṣiktaṃ ca śrutvainaṃ kṛtārtho 'smīti cintayan</div>
<div class="sloka" id="122_sloka32"> <a href="122.htm#122_sloka32">32 </a> <br>priyaṃ sakhāyaṃ suprīto rājyasthaṃ punar āvrajam<br>saṃsmaran saṃgamaṃ caiva vacanaṃ caiva tasya tat</div>
<div class="sloka" id="122_sloka33"> <a href="122.htm#122_sloka33">33 </a> <br>tato drupadam āgamya sakhipūrvam ahaṃ prabho<br>abruvaṃ puruṣavyāghra sakhāyaṃ viddhi mām iti</div>
<div class="sloka" id="122_sloka34"> <a href="122.htm#122_sloka34">34 </a> <br>upasthitaṃ tu drupadaḥ sakhivac cābhisaṃgatam<br>sa māṃ nirākāram iva prahasann idam abravīt</div>
<div class="sloka" id="122_sloka35"> <a href="122.htm#122_sloka35">35 </a> <br>akṛteyaṃ tava prajñā brahman nātisamañjasī<br>yad āttha māṃ tvaṃ prasabhaṃ sakhā te 'ham iti dvija</div>
<div class="sloka" id="122_sloka36"> <a href="122.htm#122_sloka36">36 </a> <br>na hi rājñām udīrṇānām evaṃ bhūtair naraiḥ kva cit<br>sakhyaṃ bhavati mandātmañ śriyā hīnair dhanacyutaiḥ</div>
<div class="sloka" id="122_sloka37"> <a href="122.htm#122_sloka37">37 </a> <br>nāśrotriyaḥ śrotriyasya nārathī rathinaḥ sakhā<br>nārājā pārthivasyāpi sakhipūrvaṃ kim iṣyate</div>
<div class="sloka" id="122_sloka38"> <a href="122.htm#122_sloka38">38 </a> <br>drupadenaivam ukto 'haṃ manyunābhipariplutaḥ<br>abhyāgacchaṃ kurūn bhīṣma śiṣyair arthī guṇānvitaiḥ</div>
<div class="sloka" id="122_sloka39"> <a href="122.htm#122_sloka39">39 </a> <br>pratijagrāha taṃ bhīṣmo guruṃ pāṇḍusutaiḥ saha<br>pautrān ādāya tān sarvān vasūni vividhāni ca</div>
<div class="sloka" id="122_sloka40"> <a href="122.htm#122_sloka40">40 </a> <br>śiṣyā iti dadau rājan droṇāya vidhipūrvakam<br>sa ca śiṣyān maheṣvāsaḥ pratijagrāha kauravān</div>
<div class="sloka" id="122_sloka41"> <a href="122.htm#122_sloka41">41 </a> <br>pratigṛhya ca tān sarvān droṇo vacanam abravīt<br>rahasy ekaḥ pratītātmā kṛtopasadanāṃs tadā</div>
<div class="sloka" id="122_sloka42"> <a href="122.htm#122_sloka42">42 </a> <br>kāryaṃ me kāṅkṣitaṃ kiṃ cid dhṛdi saṃparivartate<br>kṛtāstrais tat pradeyaṃ me tad ṛtaṃ vadatānaghāḥ</div>
<div class="sloka" id="122_sloka43"> <a href="122.htm#122_sloka43">43 </a> <br>tac chrutvā kauraveyās te tūṣṇīm āsan viśāṃ pate<br>arjunas tu tataḥ sarvaṃ pratijajñe paraṃtapaḥ</div>
<div class="sloka" id="122_sloka44"> <a href="122.htm#122_sloka44">44 </a> <br>tato 'rjunaṃ mūrdhni tadā samāghrāya punaḥ punaḥ<br>prītipūrvaṃ pariṣvajya praruroda mudā tadā</div>
<div class="sloka" id="122_sloka45"> <a href="122.htm#122_sloka45">45 </a> <br>tato droṇaḥ pāṇḍuputrān astrāṇi vividhāni ca<br>grāhayām āsa divyāni mānuṣāṇi ca vīryavān</div>
<div class="sloka" id="122_sloka46"> <a href="122.htm#122_sloka46">46 </a> <br>rājaputrās tathaivānye sametya bharatarṣabha<br>abhijagmus tato droṇam astrārthe dvijasattamam<br>vṛṣṇayaś cāndhakāś caiva nānādeśyāś ca pārthivāḥ</div></body></html>