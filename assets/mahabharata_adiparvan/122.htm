<html><body><div class="sloka" id="122_sloka1"> <a href="122.htm#122_sloka1">1 </a> <br>[vai]<br>tato drupadam āsādya bharadvājaḥ pratāpavān<br>abravīt pārṣataṃ rājan sakhāyaṃ viddhi mām iti<br>[वै] <br>ततो द्रुपदम् आसाद्य भरद्वाजः प्रतापवान् <br>अब्रवीत् पार्षतं राजन् सखायं विद्धि माम् इति </div>
<div class="sloka" id="122_sloka2"> <a href="122.htm#122_sloka2">2 </a> <br>[drupada]<br>akṛteyaṃ tava prajñā brahman nātisamañjasī<br>yan māṃ bravīṣi prasabhaṃ sakhā te 'ham iti dvija<br>[द्रुपद] <br>अकृतेयं तव प्रज्ञा ब्रह्मन् नातिसमञ्जसी <br>यन् मां ब्रवीषि प्रसभं सखा ते 'हम् इति द्विज </div>
<div class="sloka" id="122_sloka3"> <a href="122.htm#122_sloka3">3 </a> <br>na hi rājñām udīrṇānām evaṃ bhūtair naraiḥ kva cit<br>sakhyaṃ bhavati mandātmañ śriyā hīnair dhanacyutaiḥ<br>न हि राज्ञाम् उदीर्णानाम् एवं भूतैर् नरैः क्व चित् <br>सख्यं भवति मन्दात्मञ् श्रिया हीनैर् धनच्युतैः </div>
<div class="sloka" id="122_sloka4"> <a href="122.htm#122_sloka4">4 </a> <br>sauhṛdāny api jīryante kālena parijīryatām<br>sauhṛdaṃ me tvayā hy āsīt pūrvaṃ sāmarthya bandhanam<br>सुहृदान्य् अपि जीर्यन्ते कालेन परिजीर्यताम् <br>सुहृदं मे त्वया ह्य् आसीत् पूर्वं सामर्थ्य बन्धनम् </div>
<div class="sloka" id="122_sloka5"> <a href="122.htm#122_sloka5">5 </a> <br>na sakhyam ajaraṃ loke jātu dṛśyeta karhi cit<br>kāmo vainaṃ viharati krodhaś cainaṃ pravṛścati<br>न सख्यम् अजरं लोके जातु दृश्येत कर्हि चित् <br>कामो वैनं विहरति क्रोधश् चैनं प्रवृश्चति </div>
<div class="sloka" id="122_sloka6"> <a href="122.htm#122_sloka6">6 </a> <br>maivaṃ jīrṇam upāsiṣṭhāḥ sakhyaṃ navam upākuru<br>āsīt sakhyaṃ dvijaśreṣṭha tvayā me 'rthanibandhanam<br>मैवं जीर्णम् उपासिष्ठाः सख्यं नवम् उपाकुरु <br>आसीत् सख्यं द्विजश्रेष्ठ त्वया मे 'र्थनिबन्धनम् </div>
<div class="sloka" id="122_sloka7"> <a href="122.htm#122_sloka7">7 </a> <br>na daridro vasumato nāvidvān viduṣaḥ sakhā<br>śūrasya na sakhā klībaḥ sakhipūrvaṃ kim iṣyate<br>न दरिद्रो वसुमतो नाविद्वान् विदुषः सखा <br>शूरस्य न सखा क्लीबः सखिपूर्वं किम् इष्यते </div>
<div class="sloka" id="122_sloka8"> <a href="122.htm#122_sloka8">8 </a> <br>yayor eva samaṃ vittaṃ yayor eva samaṃ kulam<br>tayoḥ sakhyavivāhaś ca na tu puṣṭavipuṣṭayoḥ<br>ययोर् एव समं वित्तं ययोर् एव समं कुलम् <br>तयोः सख्यविवाहश् च न तु पुष्टविपुष्टयोः </div>
<div class="sloka" id="122_sloka9"> <a href="122.htm#122_sloka9">9 </a> <br>nāśrotriyaḥ śrotriyasya nārathī rathinaḥ sakhā<br>nārājñā saṃgataṃ rājñaḥ sakhipūrvaṃ kim iṣyate<br>नाश्रोत्रियः श्रोत्रियस्य नारथी रथिनः सखा <br>नाराज्ञा संगतं राज्ञः सखिपूर्वं किम् इष्यते </div>
<div class="sloka" id="122_sloka10"> <a href="122.htm#122_sloka10">10 </a> <br>[vai]<br>drupadenaivam uktas tu bhāradvājaḥ pratāpavān<br>muhūrtaṃ cintayām āsa manyunābhipariplutaḥ<br>[वै] <br>द्रुपदेनैवम् उक्तस् तु भारद्वाजः प्रतापवान् <br>मुहूर्तं चिन्तयाम् आस मन्युनाभिपरिप्लुतः </div>
<div class="sloka" id="122_sloka11"> <a href="122.htm#122_sloka11">11 </a> <br>sa viniścitya manasā pāñcālaṃ prati buddhimān<br>jagāma kurumukhyānāṃ nagaraṃ nāgasāhvayam<br>स विनिश्चित्य मनसा पाञ्चालं प्रति बुद्धिमान् <br>जगाम कुरुमुख्यानां नगरं नागसाह्वयम् </div>
<div class="sloka" id="122_sloka12"> <a href="122.htm#122_sloka12">12 </a> <br>kumārās tv atha niṣkramya sametā gajasāhvayāt<br>krīḍanto vīṭayā tatra vīrāḥ paryacaran mudā<br>कुमारास् त्व् अथ निष्क्रम्य समेता गजसाह्वयात् <br>क्रीडन्तो वीटया तत्र वीराः पर्यचरन् मुदा </div>
<div class="sloka" id="122_sloka13"> <a href="122.htm#122_sloka13">13 </a> <br>papāta kūpe sā vīṭā teṣāṃ vai krīḍatāṃ tadā<br>na ca te pratyapadyanta karma vīṭopalabdhaye<br>पपात कूपे सा वीटा तेषां वै क्रीडतां तदा <br>न च ते प्रत्यपद्यन्त कर्म वीटोपलब्धये </div>
<div class="sloka" id="122_sloka14"> <a href="122.htm#122_sloka14">14 </a> <br>atha droṇaḥ kumārāṃs tān dṛṣṭvā kṛtyavatas tadā<br>prahasya mandaṃ paiśalyād abhyabhāṣata vīryavān<br>अथ द्रोणः कुमारांस् तान् दृष्ट्वा कृत्यवतस् तदा <br>प्रहस्य मन्दं पैशल्याद् अभ्यभाषत वीर्यवान् </div>
<div class="sloka" id="122_sloka15"> <a href="122.htm#122_sloka15">15 </a> <br>aho nu dhig balaṃ kṣātraṃ dhig etāṃ vaḥ kṛtāstratām<br>bharatasyānvaye jātā ye vīṭāṃ nādhigacchata<br>अहो नु धिग् बलं क्षात्रं धिग् एतां वः कृतास्त्रताम् <br>भरतस्यान्वये जाता ये वीटां नाधिगच्छत </div>
<div class="sloka" id="122_sloka16"> <a href="122.htm#122_sloka16">16 </a> <br>eṣa muṣṭir iṣīkāṇāṃ mayāstreṇābhimantritaḥ<br>asya vīryaṃ nirīkṣadhvaṃ yad anyasya na vidyate<br>एष मुष्टिर् इषीकाणां मयास्त्रेणाभिमन्त्रितः <br>अस्य वीर्यं निरीक्षध्वं यद् अन्यस्य न विद्यते </div>
<div class="sloka" id="122_sloka17"> <a href="122.htm#122_sloka17">17 </a> <br>vetsyāmīṣīkayā vīṭāṃ tām iṣīkām athānyayā<br>tām anyayā samāyogo vīṭāyā grahaṇe mama<br>वेत्स्यामीषीकया वीटां ताम् इषीकाम् अथान्यया <br>ताम् अन्यया समायोगो वीटाया ग्रहणे मम </div>
<div class="sloka" id="122_sloka18"> <a href="122.htm#122_sloka18">18 </a> <br>tad apaśyan kumārās te vismayotphullalocanāḥ<br>aveṣkya coddhṛtāṃ vīṭāṃ vīṭā veddhāram abruvan<br>तद् अपश्यन् कुमारास् ते विस्मयोत्फुल्ललोचनाः <br>अवेष्क्य चोद्धृतां वीटां वीटा वेद्धारम् अब्रुवन् </div>
<div class="sloka" id="122_sloka19"> <a href="122.htm#122_sloka19">19 </a> <br>abhivādayāmahe brahman naitad anyeṣu vidyate<br>ko 'si kaṃ tvābhijānīmo vayaṃ kiṃ karavāmahe<br>अभिवादयामहे ब्रह्मन् नैतद् अन्येषु विद्यते <br>को 'सि कं त्वाभिजानीमो वयं किं करवामहे </div>
<div class="sloka" id="122_sloka20"> <a href="122.htm#122_sloka20">20 </a> <br>[droṇa]<br>ācakṣvadhvaṃ ca bhīṣmāya rūpeṇa ca guṇaiś ca mām<br>sa eva sumahābuddhiḥ sāṃprataṃ pratipatsyate<br>[द्रोण] <br>आचक्ष्वध्वं च भीष्माय रूपेण च गुणैश् च माम् <br>स एव सुमहाबुद्धिः सांप्रतं प्रतिपत्स्यते </div>
<div class="sloka" id="122_sloka21"> <a href="122.htm#122_sloka21">21 </a> <br>[vai]<br>tathety uktvā tu te sarve bhīṣmam ūcuḥ pitāmaham<br>brāhmaṇasya vacas tathyaṃ tac ca karmaviśeṣavat<br>[वै] <br>तथेत्य् उक्त्वा तु ते सर्वे भीष्मम् ऊचुः पितामहम् <br>ब्राह्मणस्य वचस् तथ्यं तच् च कर्मविशेषवत् </div>
<div class="sloka" id="122_sloka22"> <a href="122.htm#122_sloka22">22 </a> <br>bhīṣmaḥ śrutvā kumārāṇāṃ droṇaṃ taṃ pratyajānata<br>yuktarūpaḥ sa hi gurur ity evam anucintya ca<br>भीष्मः श्रुत्वा कुमाराणां द्रोणं तं प्रत्यजानत <br>युक्तरूपः स हि गुरुर् इत्य् एवम् अनुचिन्त्य च </div>
<div class="sloka" id="122_sloka23"> <a href="122.htm#122_sloka23">23 </a> <br>athainam ānīya tadā svayam eva susatkṛtam<br>paripapraccha nipuṇaṃ bhīṣmaḥ śastrabhṛtāṃ varaḥ<br>hetum āgamane tasya droṇaḥ sarvaṃ nyavedayat<br>अथैनम् आनीय तदा स्वयम् एव सुसत्कृतम् <br>परिपप्रच्छ निपुणं भीष्मः शस्त्रभृतां वरः <br>हेतुम् आगमने तस्य द्रोणः सर्वं न्यवेदयत् </div>
<div class="sloka" id="122_sloka24"> <a href="122.htm#122_sloka24">24 </a> <br>maharṣer agniveśyasya sakāśam aham acyuta<br>astrārtham agamaṃ pūrvaṃ dhanurveda jighṛkṣayā<br>महर्षेर् अग्निवेश्यस्य सकाशम् अहम् अच्युत <br>अस्त्रार्थम् अगमं पूर्वं धनुर्वेद जिघृक्षया </div>
<div class="sloka" id="122_sloka25"> <a href="122.htm#122_sloka25">25 </a> <br>brahma cārī vinītātmā jaṭilo bahulāḥ samāḥ<br>avasaṃ tatra suciraṃ dhanurveda cikīrṣayā<br>ब्रह्म चारी विनीतात्मा जटिलो बहुलाः समाः <br>अवसं तत्र सुचिरं धनुर्वेद चिकीर्षया </div>
<div class="sloka" id="122_sloka26"> <a href="122.htm#122_sloka26">26 </a> <br>pāñcālarājaputras tu yajñaseno mahābalaḥ<br>mayā sahākarod vidyāṃ guroḥ śrāmyan samāhitaḥ<br>पाञ्चालराजपुत्रस् तु यज्ञसेनो महाबलः <br>मया सहाकरोद् विद्यां गुरोः श्राम्यन् समाहितः </div>
<div class="sloka" id="122_sloka27"> <a href="122.htm#122_sloka27">27 </a> <br>sa me tatra sakhā cāsīd upakārī priyaś ca me<br>tenāhaṃ saha saṃgamya ratavān suciraṃ bata<br>bālyāt prabhṛti kauravya sahādhyayanam eva ca<br>स मे तत्र सखा चासीद् उपकारी प्रियश् च मे <br>तेनाहं सह संगम्य रतवान् सुचिरं बत <br>बाल्यात् प्रभृति कुरव्य सहाध्ययनम् एव च </div>
<div class="sloka" id="122_sloka28"> <a href="122.htm#122_sloka28">28 </a> <br>sa samāsādya māṃ tatra priyakārī priyaṃvadaḥ<br>abravīd iti māṃ bhīṣma vacanaṃ prītivardhanam<br>स समासाद्य मां तत्र प्रियकारी प्रियंवदः <br>अब्रवीद् इति मां भीष्म वचनं प्रीतिवर्धनम् </div>
<div class="sloka" id="122_sloka29"> <a href="122.htm#122_sloka29">29 </a> <br>ahaṃ priyatamaḥ putraḥ pitur droṇa mahātmanaḥ<br>abhiṣekṣyati māṃ rājye sapāñcālyo yadā tadā<br>अहं प्रियतमः पुत्रः पितुर् द्रोण महात्मनः <br>अभिषेक्ष्यति मां राज्ये सपाञ्चाल्यो यदा तदा </div>
<div class="sloka" id="122_sloka30"> <a href="122.htm#122_sloka30">30 </a> <br>tvad bhojyaṃ bhavitā rājyaṃ sakhe satyena te śape<br>mama bhogāś ca vittaṃ ca tvadadhīnaṃ sukhāni ca<br>त्वद् भोज्यं भविता राज्यं सखे सत्येन ते शपे <br>मम भोगाश् च वित्तं च त्वदधीनं सुखानि च </div>
<div class="sloka" id="122_sloka31"> <a href="122.htm#122_sloka31">31 </a> <br>evam uktaḥ pravavrāja kṛtāstro 'haṃ dhanepsayā<br>abhiṣiktaṃ ca śrutvainaṃ kṛtārtho 'smīti cintayan<br>एवम् उक्तः प्रवव्राज कृतास्त्रो 'हं धनेप्सया <br>अभिषिक्तं च श्रुत्वैनं कृतार्थो 'स्मीति चिन्तयन् </div>
<div class="sloka" id="122_sloka32"> <a href="122.htm#122_sloka32">32 </a> <br>priyaṃ sakhāyaṃ suprīto rājyasthaṃ punar āvrajam<br>saṃsmaran saṃgamaṃ caiva vacanaṃ caiva tasya tat<br>प्रियं सखायं सुप्रीतो राज्यस्थं पुनर् आव्रजम् <br>संस्मरन् संगमं चैव वचनं चैव तस्य तत् </div>
<div class="sloka" id="122_sloka33"> <a href="122.htm#122_sloka33">33 </a> <br>tato drupadam āgamya sakhipūrvam ahaṃ prabho<br>abruvaṃ puruṣavyāghra sakhāyaṃ viddhi mām iti<br>ततो द्रुपदम् आगम्य सखिपूर्वम् अहं प्रभो <br>अब्रुवं पुरुषव्याघ्र सखायं विद्धि माम् इति </div>
<div class="sloka" id="122_sloka34"> <a href="122.htm#122_sloka34">34 </a> <br>upasthitaṃ tu drupadaḥ sakhivac cābhisaṃgatam<br>sa māṃ nirākāram iva prahasann idam abravīt<br>उपस्थितं तु द्रुपदः सखिवच् चाभिसंगतम् <br>स मां निराकारम् इव प्रहसन्न् इदम् अब्रवीत् </div>
<div class="sloka" id="122_sloka35"> <a href="122.htm#122_sloka35">35 </a> <br>akṛteyaṃ tava prajñā brahman nātisamañjasī<br>yad āttha māṃ tvaṃ prasabhaṃ sakhā te 'ham iti dvija<br>अकृतेयं तव प्रज्ञा ब्रह्मन् नातिसमञ्जसी <br>यद् आत्थ मां त्वं प्रसभं सखा ते 'हम् इति द्विज </div>
<div class="sloka" id="122_sloka36"> <a href="122.htm#122_sloka36">36 </a> <br>na hi rājñām udīrṇānām evaṃ bhūtair naraiḥ kva cit<br>sakhyaṃ bhavati mandātmañ śriyā hīnair dhanacyutaiḥ<br>न हि राज्ञाम् उदीर्णानाम् एवं भूतैर् नरैः क्व चित् <br>सख्यं भवति मन्दात्मञ् श्रिया हीनैर् धनच्युतैः </div>
<div class="sloka" id="122_sloka37"> <a href="122.htm#122_sloka37">37 </a> <br>nāśrotriyaḥ śrotriyasya nārathī rathinaḥ sakhā<br>nārājā pārthivasyāpi sakhipūrvaṃ kim iṣyate<br>नाश्रोत्रियः श्रोत्रियस्य नारथी रथिनः सखा <br>नाराजा पार्थिवस्यापि सखिपूर्वं किम् इष्यते </div>
<div class="sloka" id="122_sloka38"> <a href="122.htm#122_sloka38">38 </a> <br>drupadenaivam ukto 'haṃ manyunābhipariplutaḥ<br>abhyāgacchaṃ kurūn bhīṣma śiṣyair arthī guṇānvitaiḥ<br>द्रुपदेनैवम् उक्तो 'हं मन्युनाभिपरिप्लुतः <br>अभ्यागच्छं कुरून् भीष्म शिष्यैर् अर्थी गुणान्वितैः </div>
<div class="sloka" id="122_sloka39"> <a href="122.htm#122_sloka39">39 </a> <br>pratijagrāha taṃ bhīṣmo guruṃ pāṇḍusutaiḥ saha<br>pautrān ādāya tān sarvān vasūni vividhāni ca<br>प्रतिजग्राह तं भीष्मो गुरुं पाण्डुसुतैः सह <br>पुत्रान् आदाय तान् सर्वान् वसूनि विविधानि च </div>
<div class="sloka" id="122_sloka40"> <a href="122.htm#122_sloka40">40 </a> <br>śiṣyā iti dadau rājan droṇāya vidhipūrvakam<br>sa ca śiṣyān maheṣvāsaḥ pratijagrāha kauravān<br>शिष्या इति ददु राजन् द्रोणाय विधिपूर्वकम् <br>स च शिष्यान् महेष्वासः प्रतिजग्राह कुरवान् </div>
<div class="sloka" id="122_sloka41"> <a href="122.htm#122_sloka41">41 </a> <br>pratigṛhya ca tān sarvān droṇo vacanam abravīt<br>rahasy ekaḥ pratītātmā kṛtopasadanāṃs tadā<br>प्रतिगृह्य च तान् सर्वान् द्रोणो वचनम् अब्रवीत् <br>रहस्य् एकः प्रतीतात्मा कृतोपसदनांस् तदा </div>
<div class="sloka" id="122_sloka42"> <a href="122.htm#122_sloka42">42 </a> <br>kāryaṃ me kāṅkṣitaṃ kiṃ cid dhṛdi saṃparivartate<br>kṛtāstrais tat pradeyaṃ me tad ṛtaṃ vadatānaghāḥ<br>कार्यं मे काङ्क्षितं किं चिद् धृदि संपरिवर्तते <br>कृतास्त्रैस् तत् प्रदेयं मे तद् ऋतं वदतानघाः </div>
<div class="sloka" id="122_sloka43"> <a href="122.htm#122_sloka43">43 </a> <br>tac chrutvā kauraveyās te tūṣṇīm āsan viśāṃ pate<br>arjunas tu tataḥ sarvaṃ pratijajñe paraṃtapaḥ<br>तच् छ्रुत्वा कुरवेयास् ते तूष्णीम् आसन् विशां पते <br>अर्जुनस् तु ततः सर्वं प्रतिजज्ञे परंतपः </div>
<div class="sloka" id="122_sloka44"> <a href="122.htm#122_sloka44">44 </a> <br>tato 'rjunaṃ mūrdhni tadā samāghrāya punaḥ punaḥ<br>prītipūrvaṃ pariṣvajya praruroda mudā tadā<br>ततो 'र्जुनं मूर्ध्नि तदा समाघ्राय पुनः पुनः <br>प्रीतिपूर्वं परिष्वज्य प्ररुरोद मुदा तदा </div>
<div class="sloka" id="122_sloka45"> <a href="122.htm#122_sloka45">45 </a> <br>tato droṇaḥ pāṇḍuputrān astrāṇi vividhāni ca<br>grāhayām āsa divyāni mānuṣāṇi ca vīryavān<br>ततो द्रोणः पाण्डुपुत्रान् अस्त्राणि विविधानि च <br>ग्राहयाम् आस दिव्यानि मानुषाणि च वीर्यवान् </div>
<div class="sloka" id="122_sloka46"> <a href="122.htm#122_sloka46">46 </a> <br>rājaputrās tathaivānye sametya bharatarṣabha<br>abhijagmus tato droṇam astrārthe dvijasattamam<br>vṛṣṇayaś cāndhakāś caiva nānādeśyāś ca pārthivāḥ<br>राजपुत्रास् तथैवान्ये समेत्य भरतर्षभ <br>अभिजग्मुस् ततो द्रोणम् अस्त्रार्थे द्विजसत्तमम् <br>वृष्णयश् चान्धकाश् चैव नानादेश्याश् च पार्थिवाः </div></body></html>