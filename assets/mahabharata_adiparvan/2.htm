<html><body><div class="sloka" id="2_sloka1"> <a href="2.htm#2_sloka1">1 </a> <br>[rsayag]<br>samantapañcakam iti yad uktaṃ sūtanandana<br>etat sarvaṃ yathānyāyaṃ śrotum icchāmahe vayam</div>
<div class="sloka" id="2_sloka2"> <a href="2.htm#2_sloka2">2 </a> <br>[s]<br>śuśrūṣā yadi vo viprā bruvataś ca kathāḥ śubhāḥ<br>samantapañcakākhyaṃ ca śrotum arhatha sattamāḥ</div>
<div class="sloka" id="2_sloka3"> <a href="2.htm#2_sloka3">3 </a> <br>tretā dvāparayoḥ saṃdhau rāmaḥ śastrabhṛtāṃ varaḥ<br>asakṛt pārthivaṃ kṣatraṃ jaghānāmarṣa coditaḥ</div>
<div class="sloka" id="2_sloka4"> <a href="2.htm#2_sloka4">4 </a> <br>sa sarvaṃ kṣatram utsādya svavīryeṇānala dyutiḥ<br>samantapañcake pañca cakāra rudhirahradān</div>
<div class="sloka" id="2_sloka5"> <a href="2.htm#2_sloka5">5 </a> <br>sa teṣu rudhirāmbhaḥsu hradeṣu krodhamūrcchitaḥ<br>pitṝn saṃtarpayām āsa rudhireṇeti naḥ śrutam</div>
<div class="sloka" id="2_sloka6"> <a href="2.htm#2_sloka6">6 </a> <br>atharcīkādayo 'bhyetya pitaro brāhmaṇarṣabham<br>taṃ kṣamasveti siṣidhus tataḥ sa virarāma ha</div>
<div class="sloka" id="2_sloka7"> <a href="2.htm#2_sloka7">7 </a> <br>teṣāṃ samīpe yo deśo hradānāṃ rudhirāmbhasām<br>samantapañcakam iti puṇyaṃ tatparikīrtitam</div>
<div class="sloka" id="2_sloka8"> <a href="2.htm#2_sloka8">8 </a> <br>yena liṅgena yo deśo yuktaḥ samupalakṣyate<br>tenaiva nāmnā taṃ deśaṃ vācyam āhur manīṣiṇaḥ</div>
<div class="sloka" id="2_sloka9"> <a href="2.htm#2_sloka9">9 </a> <br>antare caiva saṃprāpte kalidvāparayor abhūt<br>samantapañcake yuddhaṃ kurupāṇḍavasenayoḥ</div>
<div class="sloka" id="2_sloka10"> <a href="2.htm#2_sloka10">10 </a> <br>tasmin paramadharmiṣṭhe deśe bhūdoṣavarjite<br>aṣṭādaśa samājagmur akṣauhiṇyo yuyutsayā</div>
<div class="sloka" id="2_sloka11"> <a href="2.htm#2_sloka11">11 </a> <br>evaṃ nāmābhinirvṛttaṃ tasya deśasya vai dvijāḥ<br>puṇyaś ca ramaṇīyaś ca sa deśo vaḥ prakīrtitaḥ</div>
<div class="sloka" id="2_sloka12"> <a href="2.htm#2_sloka12">12 </a> <br>tad etat kathitaṃ sarvaṃ mayā vo munisattamāḥ<br>yathā deśaḥ sa vikhyātas triṣu lokeṣu viśrutaḥ</div>
<div class="sloka" id="2_sloka13"> <a href="2.htm#2_sloka13">13 </a> <br>[rsayag]<br>akṣauhiṇya iti proktaṃ yat tvayā sūtanandana<br>etad icchāmahe śrotuṃ sarvam eva yathātatham</div>
<div class="sloka" id="2_sloka14"> <a href="2.htm#2_sloka14">14 </a> <br>akṣauhiṇyāḥ parīmāṇaṃ rathāśvanaradantinām<br>yathāvac caiva no brūhi sarvaṃ hi viditaṃ tava</div>
<div class="sloka" id="2_sloka15"> <a href="2.htm#2_sloka15">15 </a> <br>[s]<br>eko ratho jagaś caiko narāḥ pañca padātayaḥ<br>trayaś ca turagās tajjñaiḥ pattir ity abhidhīyate</div>
<div class="sloka" id="2_sloka16"> <a href="2.htm#2_sloka16">16 </a> <br>pattiṃ tu triguṇām etām āhuḥ senāmukhaṃ budhāḥ<br>trīṇi senāmukhāny eko gulma ity abhidhīyate</div>
<div class="sloka" id="2_sloka17"> <a href="2.htm#2_sloka17">17 </a> <br>trayo gulmā gaṇo nāma vāhinī tu gaṇās trayaḥ<br>smṛtās tisras tu vāhinyaḥ pṛtaneti vicakṣaṇaiḥ</div>
<div class="sloka" id="2_sloka18"> <a href="2.htm#2_sloka18">18 </a> <br>camūs tu pṛtanās tisras tisraś camvas tv anīkinī<br>anīkinīṃ daśaguṇāṃ prāhur akṣauhiṇīṃ budhāḥ</div>
<div class="sloka" id="2_sloka19"> <a href="2.htm#2_sloka19">19 </a> <br>akṣauhiṇyāḥ prasaṃkhyānaṃ rathānāṃ dvijasattamāḥ<br>saṃkhyā gaṇita tattvajñaiḥ sahasrāṇy ekaviṃśatiḥ</div>
<div class="sloka" id="2_sloka20"> <a href="2.htm#2_sloka20">20 </a> <br>śatāny upari caivāṣṭau tathā bhūyaś ca saptatiḥ<br>gajānāṃ tu parīmāṇam etad evātra nirdiśet</div>
<div class="sloka" id="2_sloka21"> <a href="2.htm#2_sloka21">21 </a> <br>jñeyaṃ śatasahasraṃ tu sahasrāṇi tathā nava<br>narāṇām api pañcāśac chatāni trīṇi cānaghāḥ</div>
<div class="sloka" id="2_sloka22"> <a href="2.htm#2_sloka22">22 </a> <br>pañca ṣaṣṭisahasrāṇi tathāśvānāṃ śatāni ca<br>daśottarāṇi ṣaṭ prāhur yathāvad iha saṃkhyayā</div>
<div class="sloka" id="2_sloka23"> <a href="2.htm#2_sloka23">23 </a> <br>etām akṣauhiṇīṃ prāhuḥ saṃkhyā tattvavido janāḥ<br>yāṃ vaḥ kathitavān asmi vistareṇa dvijottamāḥ</div>
<div class="sloka" id="2_sloka24"> <a href="2.htm#2_sloka24">24 </a> <br>etayā saṃkhyayā hy āsan kurupāṇḍavasenayoḥ<br>akṣauhiṇyo dvijaśreṣṭhāḥ piṇḍenāṣṭādaśaiva tāḥ</div>
<div class="sloka" id="2_sloka25"> <a href="2.htm#2_sloka25">25 </a> <br>sametās tatra vai deśe tatraiva nidhanaṃ gatāḥ<br>kauravān kāraṇaṃ kṛtvā kālenādbhuta karmaṇā</div>
<div class="sloka" id="2_sloka26"> <a href="2.htm#2_sloka26">26 </a> <br>ahāni yuyudhe bhīṣmo daśaiva paramāstravit<br>ahāni pañca droṇas tu rarakṣa kuru vāhinīm</div>
<div class="sloka" id="2_sloka27"> <a href="2.htm#2_sloka27">27 </a> <br>ahanī yuyudhe dve tu karṇaḥ parabalārdanaḥ<br>śalyo 'rdhadivasaṃ tv āsīd gadāyuddham ataḥ param</div>
<div class="sloka" id="2_sloka28"> <a href="2.htm#2_sloka28">28 </a> <br>tasyaiva tu dinasyānte hārdikya drauṇigautamāḥ<br>prasuptaṃ niśi viśvastaṃ jaghnur yaudhiṣṭhiraṃ balam</div>
<div class="sloka" id="2_sloka29"> <a href="2.htm#2_sloka29">29 </a> <br>yat tu śaunaka satre tu bhāratākhyāna vistaram<br>ākhyāsye tatra paulomam ākhyānaṃ cāditaḥ param</div>
<div class="sloka" id="2_sloka30"> <a href="2.htm#2_sloka30">30 </a> <br>vicitrārthapadākhyānam anekasamayānvitam<br>abhipannaṃ naraiḥ prājñair vairāgyam iva mokṣibhiḥ</div>
<div class="sloka" id="2_sloka31"> <a href="2.htm#2_sloka31">31 </a> <br>ātmeva veditavyeṣu priyeṣv iva ca jīvitam<br>itihāsaḥ pradhānārthaḥ śreṣṭhaḥ sarvāgameṣv ayam</div>
<div class="sloka" id="2_sloka32"> <a href="2.htm#2_sloka32">32 </a> <br>itihāsottame hy asminn arpitā buddhir uttamā<br>kharavyañjanayoḥ kṛtsnā lokavedāśrayeva vāk</div>
<div class="sloka" id="2_sloka33"> <a href="2.htm#2_sloka33">33 </a> <br>asya prajñābhipannasya vicitrapadaparvaṇaḥ<br>bhāratasyetihāsasya śrūyatāṃ parva saṃgrahaḥ</div>
<div class="sloka" id="2_sloka34"> <a href="2.htm#2_sloka34">34 </a> <br>parvānukramaṇī pūrvaṃ dvitīyaṃ parva saṃgrahaḥ<br>pauṣyaṃ paulomam āstīkam ādivaṃśāvatāraṇam</div>
<div class="sloka" id="2_sloka35"> <a href="2.htm#2_sloka35">35 </a> <br>tataḥ saṃbhava parvoktam adbhutaṃ devanirmitam<br>dāho jatu gṛhasyātra haiḍimbaṃ parva cocyate</div>
<div class="sloka" id="2_sloka36"> <a href="2.htm#2_sloka36">36 </a> <br>tato bakavadhaḥ parva parva caitrarathaṃ tataḥ<br>tataḥ svayaṃvaraṃ devyāḥ pāñcālyāḥ parva cocyate</div>
<div class="sloka" id="2_sloka37"> <a href="2.htm#2_sloka37">37 </a> <br>kṣatradharmeṇa nirmitya tato vaivāhikaṃ smṛtam<br>vidurāgamanaṃ parva rājyalambhas tathaiva ca</div>
<div class="sloka" id="2_sloka38"> <a href="2.htm#2_sloka38">38 </a> <br>arjunasya vanevāsaḥ subhadrāharaṇaṃ tataḥ<br>subhadrāharaṇād ūrdhvaṃ jñeyaṃ haraṇahārikam</div>
<div class="sloka" id="2_sloka39"> <a href="2.htm#2_sloka39">39 </a> <br>tataḥ khāṇḍava dāhākhyaṃ tatraiva maya darśanam<br>sabhā parva tataḥ proktaṃ mantraparva tataḥ param</div>
<div class="sloka" id="2_sloka40"> <a href="2.htm#2_sloka40">40 </a> <br>jarāsaṃdha vadhaḥ parva parva dig vijayas tathā<br>parva dig vijayād ūrdhvaṃ rājasūyikam ucyate</div>
<div class="sloka" id="2_sloka41"> <a href="2.htm#2_sloka41">41 </a> <br>tataś cārghābhiharaṇaṃ śiśupāla vadhas tataḥ<br>dyūtaparva tataḥ proktam anudyūtam ataḥ param</div>
<div class="sloka" id="2_sloka42"> <a href="2.htm#2_sloka42">42 </a> <br>tata āraṇyakaṃ parva kirmīravadha eva ca<br>īśvarārjunayor yuddhaṃ parva kairāta saṃjñitam</div>
<div class="sloka" id="2_sloka43"> <a href="2.htm#2_sloka43">43 </a> <br>indralokābhigamanaṃ parva jñeyam ataḥ param<br>tīrthayātrā tataḥ parva kururājasya dhīmataḥ</div>
<div class="sloka" id="2_sloka44"> <a href="2.htm#2_sloka44">44 </a> <br>jaṭāsuravadhaḥ parva yakṣayuddham ataḥ param<br>tathaivājagaraṃ parva vijñeyaṃ tadanantaram</div>
<div class="sloka" id="2_sloka45"> <a href="2.htm#2_sloka45">45 </a> <br>mārkaṇḍeya samasyā ca parvoktaṃ tadanantaram<br>saṃvādaś ca tataḥ parva draupadī satyabhāmayoḥ</div>
<div class="sloka" id="2_sloka46"> <a href="2.htm#2_sloka46">46 </a> <br>ghoṣayātrā tataḥ parva mṛgasvapnabhayaṃ tataḥ<br>vrīhi drauṇikam ākhyānaṃ tato 'nantaram ucyate</div>
<div class="sloka" id="2_sloka47"> <a href="2.htm#2_sloka47">47 </a> <br>draupadī haraṇaṃ parva saindhavena vanāt tataḥ<br>kuṇḍalāharaṇaṃ parva tataḥ param ihocyate</div>
<div class="sloka" id="2_sloka48"> <a href="2.htm#2_sloka48">48 </a> <br>āraṇeyaṃ tataḥ parva vairāṭaṃ tadanantaram<br>kīcakānāṃ vadhaḥ parva parva gograhaṇaṃ tataḥ</div>
<div class="sloka" id="2_sloka49"> <a href="2.htm#2_sloka49">49 </a> <br>abhimanyunā ca vairāṭyāḥ parva vaivāhikaṃ smṛtam<br>udyogaparva vijñeyam ata ūrdhvaṃ mahādbhutam</div>
<div class="sloka" id="2_sloka50"> <a href="2.htm#2_sloka50">50 </a> <br>tataḥ saṃjaya yānākhyaṃ parva jñeyam ataḥ param<br>prajāgaraṃ tataḥ parva dhṛtarāṣṭrasya cintayā</div>
<div class="sloka" id="2_sloka51"> <a href="2.htm#2_sloka51">51 </a> <br>parva sānatsujātaṃ ca guhyam adhyātmadarśanam<br>yānasaṃdhis tataḥ parva bhagavad yānam eva ca</div>
<div class="sloka" id="2_sloka52"> <a href="2.htm#2_sloka52">52 </a> <br>jñeyaṃ vivāda parvātra karṇasyāpi mahātmanaḥ<br>niryāṇaṃ parva ca tataḥ kurupāṇḍavasenayoḥ</div>
<div class="sloka" id="2_sloka53"> <a href="2.htm#2_sloka53">53 </a> <br>rathātiratha saṃkhyā ca parvoktaṃ tadanantaram<br>ulūka dūtāgamanaṃ parvāmarṣa vivardhanam</div>
<div class="sloka" id="2_sloka54"> <a href="2.htm#2_sloka54">54 </a> <br>ambopākhyānam api ca parva jñeyam ataḥ param<br>bhīṣmābhiṣecanaṃ parva jñeyam adbhutakāraṇam</div>
<div class="sloka" id="2_sloka55"> <a href="2.htm#2_sloka55">55 </a> <br>jambū khaṇḍa vinirmāṇaṃ parvoktaṃ tadanantaram<br>bhūmiparva tato jñeyaṃ dvīpavistara kīrtanam</div>
<div class="sloka" id="2_sloka56"> <a href="2.htm#2_sloka56">56 </a> <br>parvoktaṃ bhagavad gītā parva bhīsma vadhas tataḥ<br>droṇābhiṣekaḥ parvoktaṃ saṃśaptaka vadhas tataḥ</div>
<div class="sloka" id="2_sloka57"> <a href="2.htm#2_sloka57">57 </a> <br>abhimanyuvadhaḥ parva pratijñā parva cocyate<br>jayadrathavadhaḥ parva ghaṭotkaca vadhas tataḥ</div>
<div class="sloka" id="2_sloka58"> <a href="2.htm#2_sloka58">58 </a> <br>tato droṇa vadhaḥ parva vijñeyaṃ lomaharṣaṇam<br>mokṣo nārāyaṇāstrasya parvānantaram ucyate</div>
<div class="sloka" id="2_sloka59"> <a href="2.htm#2_sloka59">59 </a> <br>karṇa parva tato jñeyaṃ śalya parva tataḥ param<br>hrada praveśanaṃ parva gadāyuddham ataḥ param</div>
<div class="sloka" id="2_sloka60"> <a href="2.htm#2_sloka60">60 </a> <br>sārasvataṃ tataḥ parva tīrthavaṃśaguṇānvitam<br>ata ūrdhvaṃ tu bībhatsaṃ parva sauptikam ucyate</div>
<div class="sloka" id="2_sloka61"> <a href="2.htm#2_sloka61">61 </a> <br>aiṣīkaṃ parva nirdiṣṭam ata ūrdhvaṃ sudāruṇam<br>jalapradānikaṃ parva strī parva ca tataḥ param</div>
<div class="sloka" id="2_sloka62"> <a href="2.htm#2_sloka62">62 </a> <br>śrāddhaparva tato jñeyaṃ kurūṇām aurdhvadehikam<br>ābhiṣecanikaṃ parva dharmarājasya dhīmataḥ</div>
<div class="sloka" id="2_sloka63"> <a href="2.htm#2_sloka63">63 </a> <br>cārvāka nigrahaḥ parva rakṣaso brahmarūpiṇaḥ<br>pravibhāgo gṛhāṇāṃ ca parvoktaṃ tadanantaram</div>
<div class="sloka" id="2_sloka64"> <a href="2.htm#2_sloka64">64 </a> <br>śānti parva tato yatra rājadharmānukīrtanam<br>āpad dharmaś ca parvoktaṃ mokṣadharmas tataḥ param</div>
<div class="sloka" id="2_sloka65"> <a href="2.htm#2_sloka65">65 </a> <br>tataḥ parva parijñeyam ānuśāsanikaṃ param<br>svargārohaṇikaṃ parva tato bhīṣmasya dhīmataḥ</div>
<div class="sloka" id="2_sloka66"> <a href="2.htm#2_sloka66">66 </a> <br>tata āśvamedhikaṃ parva sarvapāpapraṇāśanam<br>anugītā tataḥ parva jñeyam adhyātmavācakam</div>
<div class="sloka" id="2_sloka67"> <a href="2.htm#2_sloka67">67 </a> <br>parva cāśramavāsākhyaṃ putradarśanam eva ca<br>nāradāgamanaṃ parva tataḥ param ihocyate</div>
<div class="sloka" id="2_sloka68"> <a href="2.htm#2_sloka68">68 </a> <br>mausalaṃ parva ca tato ghoraṃ samanuvarṇyate<br>mahāprasthānikaṃ parva svargārohaṇikaṃ tataḥ</div>
<div class="sloka" id="2_sloka69"> <a href="2.htm#2_sloka69">69 </a> <br>hari vaṃśas tataḥ parva purāṇaṃ khila saṃjñitam<br>bhaviṣyat parva cāpy uktaṃ khileṣv evādbhutaṃ mahat</div>
<div class="sloka" id="2_sloka70"> <a href="2.htm#2_sloka70">70 </a> <br>etat parva śataṃ pūrṇaṃ vyāsenoktaṃ mahātmanā<br>yathāvat sūtaputreṇa lomaharṣaṇinā punaḥ</div>
<div class="sloka" id="2_sloka71"> <a href="2.htm#2_sloka71">71 </a> <br>kathitaṃ naimiṣāraṇye parvāṇy aṣṭādaśaiva tu<br>samāso bhāratasyāyaṃ tatroktaḥ parva saṃgrahaḥ</div>
<div class="sloka" id="2_sloka72"> <a href="2.htm#2_sloka72">72 </a> <br>pauṣye parvaṇi māhātmyam uttaṅkasyopavarṇitam<br>paulome bhṛguvaṃśasya vistāraḥ parikīrtitaḥ</div>
<div class="sloka" id="2_sloka73"> <a href="2.htm#2_sloka73">73 </a> <br>āstīke sarvanāgānāṃ garuḍasya ca saṃbhavaḥ<br>kṣīrodamathanaṃ caiva janmocchaiḥ śravasas tathā</div>
<div class="sloka" id="2_sloka74"> <a href="2.htm#2_sloka74">74 </a> <br>yajataḥ sarpasatreṇa rājñaḥ pārikṣitasya ca<br>katheyam abhinirvṛttā bhāratānāṃ mahātmanām</div>
<div class="sloka" id="2_sloka75"> <a href="2.htm#2_sloka75">75 </a> <br>vividhāḥ saṃbhavā rājñām uktāḥ saṃbhava parvaṇi<br>anyeṣāṃ caiva viprāṇām ṛṣer dvaipāyanasya ca</div>
<div class="sloka" id="2_sloka76"> <a href="2.htm#2_sloka76">76 </a> <br>aṃśāvataraṇaṃ cātra devānāṃ parikīrtitam<br>daityānāṃ dānavānāṃ ca yakṣāṇāṃ ca mahaujasām</div>
<div class="sloka" id="2_sloka77"> <a href="2.htm#2_sloka77">77 </a> <br>nāgānām atha sarpāṇāṃ gandharvāṇāṃ patatriṇām<br>anyeṣāṃ caiva bhūtānāṃ vividhānāṃ samudbhavaḥ</div>
<div class="sloka" id="2_sloka78"> <a href="2.htm#2_sloka78">78 </a> <br>vasūnāṃ punar utpattir bhāgīrathyāṃ mahātmanām<br>śaṃtanor veśmani punas teṣāṃ cārohaṇaṃ divi</div>
<div class="sloka" id="2_sloka79"> <a href="2.htm#2_sloka79">79 </a> <br>tejo 'ṃśānāṃ ca saṃghātād bhīṣmasyāpy atra saṃbhavaḥ<br>rājyān nivartanaṃ caiva brahmacarya vrate sthitiḥ</div>
<div class="sloka" id="2_sloka80"> <a href="2.htm#2_sloka80">80 </a> <br>pratijñā pālanaṃ caiva rakṣā citrāṅgadasya ca<br>hate citrāṅgade caiva rakṣā bhrātur yavīyasaḥ</div>
<div class="sloka" id="2_sloka81"> <a href="2.htm#2_sloka81">81 </a> <br>vicitravīryasya tathā rājye saṃpratipādanam<br>dharmasya nṛṣu saṃbhūtir aṇī māṇḍavya śāpajā</div>
<div class="sloka" id="2_sloka82"> <a href="2.htm#2_sloka82">82 </a> <br>kṛṣṇadvaipāyanāc caiva prasūtir varadānajā<br>dhṛtarāṣṭrasya pāṇḍoś ca pāṇḍavānāṃ ca saṃbhavaḥ</div>
<div class="sloka" id="2_sloka83"> <a href="2.htm#2_sloka83">83 </a> <br>vāraṇāvata yātrā ca mantro duryodhanasya ca<br>vidurasya ca vākyena suruṅgopakrama kriyā</div>
<div class="sloka" id="2_sloka84"> <a href="2.htm#2_sloka84">84 </a> <br>pāṇḍavānāṃ vane ghore hiḍimbāyāś ca darśanam<br>ghaṭotkacasya cotpattir atraiva parikīrtitā</div>
<div class="sloka" id="2_sloka85"> <a href="2.htm#2_sloka85">85 </a> <br>ajñātacaryā pāṇḍūnāṃ vāso brāhmaṇa veśmani<br>bakasya nidhanaṃ caiva nāgarāṇāṃ ca vismayaḥ</div>
<div class="sloka" id="2_sloka86"> <a href="2.htm#2_sloka86">86 </a> <br>aṅgāraparṇaṃ nirjitya gaṅgākūle 'rjunas tadā<br>bhrātṛbhiḥ sahitaḥ sarvaiḥ pāñcālān abhito yayau</div>
<div class="sloka" id="2_sloka87"> <a href="2.htm#2_sloka87">87 </a> <br>tāpatyam atha vāsiṣṭham aurvaṃ cākhyānam uttamam<br>pañcendrāṇām upākhyānam atraivādbhutam ucyate</div>
<div class="sloka" id="2_sloka88"> <a href="2.htm#2_sloka88">88 </a> <br>pañcānām ekapatnītve vimarśo drupadasya ca<br>draupadyā deva vihito vivāhaś cāpy amānuṣaḥ</div>
<div class="sloka" id="2_sloka89"> <a href="2.htm#2_sloka89">89 </a> <br>vidurasya ca saṃprāptir darśanaṃ keśavasya ca<br>khāṇḍava prasthavāsaś ca tathā rājyārdha śāsanam</div>
<div class="sloka" id="2_sloka90"> <a href="2.htm#2_sloka90">90 </a> <br>nāradasyājñayā caiva draupadyāḥ samayakriyā<br>sundopasundayos tatra upākhyānaṃ prakīrtitam</div>
<div class="sloka" id="2_sloka91"> <a href="2.htm#2_sloka91">91 </a> <br>pārthasya vanavāsaś ca ulūpyā pathi saṃgamaḥ<br>puṇyatīrthānusaṃyānaṃ babhru vāhana janma ca</div>
<div class="sloka" id="2_sloka92"> <a href="2.htm#2_sloka92">92 </a> <br>dvārakāyāṃ subhadrā ca kāmayānena kāminī<br>vāsudevasyānumate prāptā caiva kirīṭinā</div>
<div class="sloka" id="2_sloka93"> <a href="2.htm#2_sloka93">93 </a> <br>haraṇaṃ gṛhya saṃprāpte kṛṣṇe devakinandane<br>saṃprāptiś cakradhanuṣoḥ khāṇḍavasya ca dāhanam</div>
<div class="sloka" id="2_sloka94"> <a href="2.htm#2_sloka94">94 </a> <br>abhimanyoḥ subhadrāyāṃ janma cottamatejasaḥ<br>mayasya mokṣo jvalanād bhujaṃgasya ca mokṣaṇam<br>maharṣer mandapālasya śārṅgyaṃ tanayasaṃbhavaḥ</div>
<div class="sloka" id="2_sloka95"> <a href="2.htm#2_sloka95">95 </a> <br>ity etad ādhi parvoktaṃ prathamaṃ bahuvistaram<br>adhyāyānāṃ śate dve tu saṃkhāte paramarṣiṇā<br>aṣṭādaśaiva cādhyāyā vyāsenottama tejasā</div>
<div class="sloka" id="2_sloka96"> <a href="2.htm#2_sloka96">96 </a> <br>sapta ślokasahasrāṇi tathā nava śatāni ca<br>ślokāś ca caturāśītir dṛṣṭo grantho mahātmanā</div>
<div class="sloka" id="2_sloka97"> <a href="2.htm#2_sloka97">97 </a> <br>dvitīyaṃ tu sabhā parva bahu vṛttāntam ucyate<br>sabhā kriyā pāṇḍavānāṃ kiṃkarāṇāṃ ca darśanam</div>
<div class="sloka" id="2_sloka98"> <a href="2.htm#2_sloka98">98 </a> <br>lokapāla sabhākhyānaṃ nāradād deva darśanāt<br>rājasūyasya cārambho jarāsaṃdha vadhas tathā</div>
<div class="sloka" id="2_sloka99"> <a href="2.htm#2_sloka99">99 </a> <br>girivraje niruddhānāṃ rājñāṃ kṛṣṇena mokṣaṇam<br>rājasūye 'rgha saṃvāde śiśupāla vadhas tathā</div>
<div class="sloka" id="2_sloka100"> <a href="2.htm#2_sloka100">100 </a> <br>yajñe vibhūtiṃ tāṃ dṛṣṭvā duḥkhāmarṣānvitasya ca<br>duryodhanasyāvahāso bhīmena ca sabhā tale</div>
<div class="sloka" id="2_sloka101"> <a href="2.htm#2_sloka101">101 </a> <br>yatrāsya manyur udbhūto yena dyūtam akārayat<br>yatra dharmasutaṃ dyūte śakuniḥ kitavo 'jayat</div>
<div class="sloka" id="2_sloka102"> <a href="2.htm#2_sloka102">102 </a> <br>yatra dyūtārṇave magnān draupadī naur ivārṇavāt<br>tārayām āsa tāṃs tīrṇāñ jñātvā duryodhano nṛpaḥ<br>punar eva tato dyūte samāhvayata pāṇḍavān</div>
<div class="sloka" id="2_sloka103"> <a href="2.htm#2_sloka103">103 </a> <br>etat sarvaṃ sabhā parva samākhyātaṃ mahātmanā<br>adhyāyāḥ saptatir jñeyās tathā dvau cātra saṃkhyayā</div>
<div class="sloka" id="2_sloka104"> <a href="2.htm#2_sloka104">104 </a> <br>ślokānāṃ dve sahasre tu pañca ślokaśatāni ca<br>ślokāś caikādaśa jñeyāḥ parvaṇy asmin prakīrtitāḥ</div>
<div class="sloka" id="2_sloka105"> <a href="2.htm#2_sloka105">105 </a> <br>ataḥ paraṃ tṛtīyaṃ tu jñeyam āraṇyakaṃ mahat<br>paurānugamanaṃ caiva dharmaputrasya dhīmataḥ</div>
<div class="sloka" id="2_sloka106"> <a href="2.htm#2_sloka106">106 </a> <br>vṛṣṇīnām āgamo yatra pāñcālānāṃ ca sarvaśaḥ<br>yatra saubhavadhākhyānaṃ kirmīravadha eva ca<br>astrahetor vivāsaś ca pārthasyāmita tejasaḥ</div>
<div class="sloka" id="2_sloka107"> <a href="2.htm#2_sloka107">107 </a> <br>mahādevena yuddhaṃ ca kirāta vapuṣā saha<br>darśanaṃ lokapālānāṃ svargārohaṇam eva ca</div>
<div class="sloka" id="2_sloka108"> <a href="2.htm#2_sloka108">108 </a> <br>darśanaṃ bṛhadaśvasya maharṣer bhāvitātmanaḥ<br>yudhiṣṭhirasya cārtasya vyasane paridevanam</div>
<div class="sloka" id="2_sloka109"> <a href="2.htm#2_sloka109">109 </a> <br>nalopākhyānam atraiva dharmiṣṭhaṃ karuṇodayam<br>damayantyāḥ sthitir yatra nalasya vyasanāgame</div>
<div class="sloka" id="2_sloka110"> <a href="2.htm#2_sloka110">110 </a> <br>vanavāsa gatānāṃ ca pāṇḍavānāṃ mahātmanām<br>svarge pravṛttir ākhyātā lomaśenārjunasya vai</div>
<div class="sloka" id="2_sloka111"> <a href="2.htm#2_sloka111">111 </a> <br>tīrthayātrā tathaivātra pāṇḍavānāṃ mahātmanām<br>jaṭāsurasya tatraiva vadhaḥ samupavarṇyate</div>
<div class="sloka" id="2_sloka112"> <a href="2.htm#2_sloka112">112 </a> <br>niyukto bhīmasenaś ca draupadyā gandhamādane<br>yatra mandārapuṣpārthaṃ nalinīṃ tām adharṣayat</div>
<div class="sloka" id="2_sloka113"> <a href="2.htm#2_sloka113">113 </a> <br>yatrāsya sumahad yuddham abhavat saha rākṣasaiḥ<br>yakṣaiś cāpi mahāvīryair maṇimat pramukhais tathā</div>
<div class="sloka" id="2_sloka114"> <a href="2.htm#2_sloka114">114 </a> <br>āgastyam api cākhyānaṃ yatra vātāpi bhakṣaṇam<br>lopāmudrābhigamanam apatyārtham ṛṣer api</div>
<div class="sloka" id="2_sloka115"> <a href="2.htm#2_sloka115">115 </a> <br>tataḥ śyenakapotīyam upākhyānam anantaram<br>indro 'gnir yatra dharmaś ca ajijñāsañ śibiṃ nṛpam</div>
<div class="sloka" id="2_sloka116"> <a href="2.htm#2_sloka116">116 </a> <br>ṛśya śṛṅgasya caritaṃ kaumāra brahmacāriṇaḥ<br>jāmadagnyasya rāmasya caritaṃ bhūri tejasaḥ</div>
<div class="sloka" id="2_sloka117"> <a href="2.htm#2_sloka117">117 </a> <br>kārtavīrya vadho yatra haihayānāṃ ca varṇyate<br>saukanyam api cākhyānaṃ cyavano yatra bhārgavaḥ</div>
<div class="sloka" id="2_sloka118"> <a href="2.htm#2_sloka118">118 </a> <br>śaryāti yajñe nāsatyau kṛtavān somapīthinau<br>tābhyāṃ ca yatra sa munir yauvanaṃ pratipāditaḥ</div>
<div class="sloka" id="2_sloka119"> <a href="2.htm#2_sloka119">119 </a> <br>jantūpākhyānam atraiva yatra putreṇa somakaḥ<br>putrārtham ayajad rājā lebhe putraśataṃ ca saḥ</div>
<div class="sloka" id="2_sloka120"> <a href="2.htm#2_sloka120">120 </a> <br>aṣṭāvakrīyam atraiva vivāde yatra bandinam<br>vijitya sāgaraṃ prāptaṃ pitaraṃ labdhavān ṛṣiḥ</div>
<div class="sloka" id="2_sloka121"> <a href="2.htm#2_sloka121">121 </a> <br>avāpya divyāny astrāṇi gurvarthe savyasācinā<br>nivātakavacair yuddhaṃ hiraṇyapuravāsibhiḥ</div>
<div class="sloka" id="2_sloka122"> <a href="2.htm#2_sloka122">122 </a> <br>samāgamaś ca pārthasya bhrātṛbhir gandhamādane<br>ghoṣayātrā ca gandharvair yatra yuddhaṃ kirīṭinaḥ</div>
<div class="sloka" id="2_sloka123"> <a href="2.htm#2_sloka123">123 </a> <br>punarāgamanaṃ caiva teṣāṃ dvaitavanaṃ saraḥ<br>jayadrathenāpahāro draupadyāś cāśramāntarāt</div>
<div class="sloka" id="2_sloka124"> <a href="2.htm#2_sloka124">124 </a> <br>yatrainam anvayād bhīmo vāyuvegasamo jave<br>mārkaṇḍeya samasyāyām upākhyānāni bhāgaśaḥ</div>
<div class="sloka" id="2_sloka125"> <a href="2.htm#2_sloka125">125 </a> <br>saṃdarśanaṃ ca kṛṣṇasya saṃvādaś caiva satyayā<br>vrīhi drauṇikam ākhyānam aindradyumnaṃ tathaiva ca</div>
<div class="sloka" id="2_sloka126"> <a href="2.htm#2_sloka126">126 </a> <br>sāvitry auddālakīyaṃ ca vainyopākhyānam eva ca<br>rāmāyaṇam upākhyānam atraiva bahuvistaram</div>
<div class="sloka" id="2_sloka127"> <a href="2.htm#2_sloka127">127 </a> <br>karṇasya parimoṣo 'tra kuṇḍalābhyāṃ puraṃdarāt<br>āraṇeyam upākhyānaṃ yatra dharmo 'nvaśāt sutam<br>jagmur labdhavarā yatra pāṇḍavāḥ paścimāṃ diśam</div>
<div class="sloka" id="2_sloka128"> <a href="2.htm#2_sloka128">128 </a> <br>etad āraṇyakaṃ parva tṛtīyaṃ parikīrtitam<br>atrādhyāya śate dve tu saṃkhyāte paramarṣiṇā<br>ekona saptatiś caiva tathādhyāyāḥ prakīrtitāḥ</div>
<div class="sloka" id="2_sloka129"> <a href="2.htm#2_sloka129">129 </a> <br>ekādaśa sahasrāṇi ślokānāṃ ṣaṭśatāni ca<br>catuḥṣaṣṭis tathā ślokāḥ parvaitat parikīrtitam</div>
<div class="sloka" id="2_sloka130"> <a href="2.htm#2_sloka130">130 </a> <br>ataḥ paraṃ nibodhedaṃ vairāṭaṃ parva vistaram<br>virāṭanagaraṃ gatvā śmaśāne vipulāṃ śamīm<br>dṛṣṭvā saṃnidadhus tatra pāṇḍavā āyudhāny uta</div>
<div class="sloka" id="2_sloka131"> <a href="2.htm#2_sloka131">131 </a> <br>yatra praviśya nagaraṃ chadmabhir nyavasanta te<br>durātmano vadho yatra kīcakasya vṛkodarāt</div>
<div class="sloka" id="2_sloka132"> <a href="2.htm#2_sloka132">132 </a> <br>gograhe yatra pārthena nirjitāḥ kuravo yudhi<br>godhanaṃ ca virāṭasya mokṣitaṃ yatra pāṇḍavaiḥ</div>
<div class="sloka" id="2_sloka133"> <a href="2.htm#2_sloka133">133 </a> <br>virāṭenottarā dattā snuṣā yatra kirīṭinaḥ<br>abhimanyuṃ samuddiśya saubhadram arighātinam</div>
<div class="sloka" id="2_sloka134"> <a href="2.htm#2_sloka134">134 </a> <br>caturtham etad vipulaṃ vairāṭaṃ parva varṇitam<br>atrāpi parisaṃkhyātam adhyāyānāṃ mahātmanā</div>
<div class="sloka" id="2_sloka135"> <a href="2.htm#2_sloka135">135 </a> <br>saptaṣaṣṭiratho pūrṇā ślokāgram api me śṛṇu<br>ślokānāṃ dve sahasre tu ślokāḥ pañcāśad eva tu<br>parvaṇy asmin samākhyātāḥ saṃkhyayā paramarṣiṇā</div>
<div class="sloka" id="2_sloka136"> <a href="2.htm#2_sloka136">136 </a> <br>udyogaparva vijñeyaṃ pañcamaṃ śṛṇvataḥ param<br>upaplavye niviṣṭeṣu pāṇḍaveṣu jigīṣayā<br>duryodhano 'rjunaś caiva vāsudevam upasthitau</div>
<div class="sloka" id="2_sloka137"> <a href="2.htm#2_sloka137">137 </a> <br>sāhāyyam asmin samare bhavān nau kartum arhati<br>ity ukte vacane kṛṣṇo yatrovāca mahāmatiḥ</div>
<div class="sloka" id="2_sloka138"> <a href="2.htm#2_sloka138">138 </a> <br>ayudhyamānam ātmānaṃ mantriṇaṃ puruṣarṣabhau<br>akṣauhiṇīṃ vā sainyasya kasya vā kiṃ dadāmy aham</div>
<div class="sloka" id="2_sloka139"> <a href="2.htm#2_sloka139">139 </a> <br>vavre duryodhanaḥ sainyaṃ mandātmā yatra durmatiḥ<br>ayudhyamānaṃ sacivaṃ vavre kṛṣṇaṃ dhanaṃjayaḥ</div>
<div class="sloka" id="2_sloka140"> <a href="2.htm#2_sloka140">140 </a> <br>saṃjayaṃ preṣayām āsa śamārthaṃ pāṇḍavān prati<br>yatra dūtaṃ mahārājo dhṛtarāṣṭraḥ pratāpavān</div>
<div class="sloka" id="2_sloka141"> <a href="2.htm#2_sloka141">141 </a> <br>śrutvā ca pāṇḍavān yatra vāsudeva purogamān<br>prajāgaraḥ saṃprajajñe dhṛtarāṣṭrasya cintayā</div>
<div class="sloka" id="2_sloka142"> <a href="2.htm#2_sloka142">142 </a> <br>viduro yatra vākyāni vicitrāṇi hitāni ca<br>śrāvayām āsa rājānaṃ dhṛtarāṣṭraṃ manīṣiṇam</div>
<div class="sloka" id="2_sloka143"> <a href="2.htm#2_sloka143">143 </a> <br>tathā sanatsujātena yatrādhyātmam anuttamam<br>manastāpānvito rājā śrāvitaḥ śokalālasaḥ</div>
<div class="sloka" id="2_sloka144"> <a href="2.htm#2_sloka144">144 </a> <br>prabhāte rājasamitau saṃjayo yatra cābhibhoḥ<br>aikātmyaṃ vāsudevasya proktavān arjunasya ca</div>
<div class="sloka" id="2_sloka145"> <a href="2.htm#2_sloka145">145 </a> <br>yatra kṛṣṇo dayāpannaḥ saṃdhim icchan mahāyaśāḥ<br>svayam āgāc chamaṃ kartuṃ nagaraṃ nāgasāhvayam</div>
<div class="sloka" id="2_sloka146"> <a href="2.htm#2_sloka146">146 </a> <br>pratyākhyānaṃ ca kṛṣṇasya rājñā duryodhanena vai<br>śamārthaṃ yācamānasya pakṣayor ubhayor hitam</div>
<div class="sloka" id="2_sloka147"> <a href="2.htm#2_sloka147">147 </a> <br>karṇaduryodhanādīnāṃ duṣṭaṃ vijñāya mantritam<br>yogeśvaratvaṃ kṛṣṇena yatra rājasu darśitam</div>
<div class="sloka" id="2_sloka148"> <a href="2.htm#2_sloka148">148 </a> <br>ratham āropya kṛṣṇena yatra karṇo 'numantritaḥ<br>upāyapūrvaṃ śauṇḍīryāt pratyākhyātaś ca tena saḥ</div>
<div class="sloka" id="2_sloka149"> <a href="2.htm#2_sloka149">149 </a> <br>tataś cāpy abhiniryātrā rathāśvanaradantinām<br>nagarād dhāstina purād balasaṃkhyānam eva ca</div>
<div class="sloka" id="2_sloka150"> <a href="2.htm#2_sloka150">150 </a> <br>yatra rājñā ulūkasya preṣaṇaṃ pāṇḍavān prati<br>śvo bhāvini mahāyuddhe dūtyena krūra vādinā<br>rathātiratha saṃkhyānam ambopākhyānam eva ca</div>
<div class="sloka" id="2_sloka151"> <a href="2.htm#2_sloka151">151 </a> <br>etat subahu vṛttāntaṃ pañcamaṃ parva bhārate<br>udyogaparva nirdiṣṭaṃ saṃdhivigrahasaṃśritam</div>
<div class="sloka" id="2_sloka152"> <a href="2.htm#2_sloka152">152 </a> <br>adhyāyāḥ saṃkhyayā tv atra ṣaḍ aśīti śataṃ smṛtam<br>ślokānāṃ ṣaṭ sahasrāṇi tāvanty eva śatāni ca</div>
<div class="sloka" id="2_sloka153"> <a href="2.htm#2_sloka153">153 </a> <br>ślokāś ca navatiḥ proktās tathaivāṣṭau mahātmanā<br>vyāsenodāra matinā parvaṇy asmiṃs tapodhanāḥ</div>
<div class="sloka" id="2_sloka154"> <a href="2.htm#2_sloka154">154 </a> <br>ata ūrdhvaṃ vicitrārthaṃ bhīṣma parva pracakṣate<br>jambū khaṇḍa vinirmāṇaṃ yatroktaṃ saṃjayena ha</div>
<div class="sloka" id="2_sloka155"> <a href="2.htm#2_sloka155">155 </a> <br>yatra yuddham abhūd ghoraṃ daśāhāny atidāruṇam<br>yatra yaudhiṣṭhiraṃ sainyaṃ viṣādam agamat param</div>
<div class="sloka" id="2_sloka156"> <a href="2.htm#2_sloka156">156 </a> <br>kaśmalaṃ yatra pārthasya vāsudevo mahāmatiḥ<br>mohajaṃ nāśayām āsa hetubhir mokṣadarśanaiḥ</div>
<div class="sloka" id="2_sloka157"> <a href="2.htm#2_sloka157">157 </a> <br>śikhaṇḍinaṃ puraskṛtya yatra pārtho mahādhanuḥ<br>vinighnan niśitair bāṇai rathād bhīṣmam apātayat</div>
<div class="sloka" id="2_sloka158"> <a href="2.htm#2_sloka158">158 </a> <br>ṣaṣṭham etan mahāparva bhārate parikīrtitam<br>adhyāyānāṃ śataṃ proktaṃ sapta daśa tathāpare</div>
<div class="sloka" id="2_sloka159"> <a href="2.htm#2_sloka159">159 </a> <br>pañca ślokasahasrāṇi saṃkhyayāṣṭau śatāni ca<br>ślokāś ca caturāśītiḥ parvaṇy asmin prakīrtitāḥ<br>vyāsena vedaviduṣā saṃkhyātā bhīṣma parvaṇi</div>
<div class="sloka" id="2_sloka160"> <a href="2.htm#2_sloka160">160 </a> <br>droṇa parva tataś citraṃ bahu vṛttāntam ucyate<br>yatra saṃśaptakāḥ pārtham apaninyū raṇājirāt</div>
<div class="sloka" id="2_sloka161"> <a href="2.htm#2_sloka161">161 </a> <br>bhagadatto mahārājo yatra śakrasamo yudhi<br>supratīkena nāgena saha śastaḥ kirīṭinā</div>
<div class="sloka" id="2_sloka162"> <a href="2.htm#2_sloka162">162 </a> <br>yatrābhimanyuṃ bahavo jaghnur lokamahārathāḥ<br>jayadrathamukhā bālaṃ śūram aprāptayauvanam</div>
<div class="sloka" id="2_sloka163"> <a href="2.htm#2_sloka163">163 </a> <br>hate 'bhimanyau kruddhena yatra pārthena saṃyuge<br>akṣauhiṇīḥ sapta hatvā hato rājā jayadrathaḥ<br>saṃśaptakāvaśeṣaṃ ca kṛtaṃ niḥśeṣam āhave</div>
<div class="sloka" id="2_sloka164"> <a href="2.htm#2_sloka164">164 </a> <br>alambusaḥ śrutāyuś ca jalasaṃdhaś ca vīryavān<br>saumadattir virāṭaś ca drupadaś ca mahārathaḥ<br>ghaṭotkacādayaś cānye nihatā droṇa parvaṇi</div>
<div class="sloka" id="2_sloka165"> <a href="2.htm#2_sloka165">165 </a> <br>aśvatthāmāpi cātraiva droṇe yudhi nipātite<br>astraṃ prāduścakārograṃ nārāyaṇam amarṣitaḥ</div>
<div class="sloka" id="2_sloka166"> <a href="2.htm#2_sloka166">166 </a> <br>saptamaṃ bhārate parva mahad etad udāhṛtam<br>atra te pṛthivīpālāḥ prāyaśo nidhanaṃ gatāḥ<br>droṇa parvaṇi ye śūrā nirdiṣṭāḥ puruṣarṣabhāḥ</div>
<div class="sloka" id="2_sloka167"> <a href="2.htm#2_sloka167">167 </a> <br>adhyāyānāṃ śataṃ proktam adhyāyāḥ saptatis tathā<br>aṣṭau ślokasahasrāṇi tathā nava śatāni ca</div>
<div class="sloka" id="2_sloka168"> <a href="2.htm#2_sloka168">168 </a> <br>ślokā nava tathaivātra saṃkhyātās tattvadarśinā<br>pārāśaryeṇa muninā saṃcintya droṇa parvaṇi</div>
<div class="sloka" id="2_sloka169"> <a href="2.htm#2_sloka169">169 </a> <br>ataḥ paraṃ karṇa parva procyate paramādbhutam<br>sārathye viniyogaś ca madrarājasya dhīmataḥ<br>ākhyātaṃ yatra paurāṇaṃ tripurasya nipātanam</div>
<div class="sloka" id="2_sloka170"> <a href="2.htm#2_sloka170">170 </a> <br>prayāṇe paruṣaś cātra saṃvādaḥ karṇa śalyayoḥ<br>haṃsakākīyam ākhyānam atraivākṣepa saṃhitam</div>
<div class="sloka" id="2_sloka171"> <a href="2.htm#2_sloka171">171 </a> <br>anyonyaṃ prati ca krodho yudhiṣṭhira kirīṭinoḥ<br>dvairathe yatra pārthena hataḥ karṇo mahārathaḥ</div>
<div class="sloka" id="2_sloka172"> <a href="2.htm#2_sloka172">172 </a> <br>aṣṭamaṃ parva nirdiṣṭam etad bhārata cintakaiḥ<br>ekona saptatiḥ proktā adhyāyāḥ karṇa parvaṇi<br>catvāry eva sahasrāṇi nava ślokaśatāni ca</div>
<div class="sloka" id="2_sloka173"> <a href="2.htm#2_sloka173">173 </a> <br>ataḥ paraṃ vicitrārthaṃ śakya parva prakīrtitam<br>hatapravīre sainye tu netā madreśvaro 'bhavat</div>
<div class="sloka" id="2_sloka174"> <a href="2.htm#2_sloka174">174 </a> <br>vṛttāni rathayuddhāni kīrtyante yatra bhāgaśaḥ<br>vināśaḥ kurumukhyānāṃ śalya parvaṇi kīrtyate</div>
<div class="sloka" id="2_sloka175"> <a href="2.htm#2_sloka175">175 </a> <br>śalyasya nidhanaṃ cātra dharmarājān mahārathāt<br>gadāyuddhaṃ tu tumulam atraiva parikīrtitam<br>sarasvatyāś ca tīrthānāṃ puṇyatā parikīrtitā</div>
<div class="sloka" id="2_sloka176"> <a href="2.htm#2_sloka176">176 </a> <br>navamaṃ parva nirdiṣṭam etad adbhutam arthavat<br>ekona ṣaṣṭir adhyāyās tatra saṃkhyā viśāradaiḥ</div>
<div class="sloka" id="2_sloka177"> <a href="2.htm#2_sloka177">177 </a> <br>saṃkhyātā bahu vṛttāntāḥ ślokāgraṃ cātra śasyate<br>trīṇi ślokasahasrāṇi dve śate viṃśatis tathā<br>muninā saṃpraṇītāni kauravāṇāṃ yaśo bhṛtām</div>
<div class="sloka" id="2_sloka178"> <a href="2.htm#2_sloka178">178 </a> <br>ataḥ paraṃ pravakṣyāmi sauptikaṃ parva dāruṇam<br>bhagnoruṃ yatra rājānaṃ duryodhanam amarṣaṇam</div>
<div class="sloka" id="2_sloka179"> <a href="2.htm#2_sloka179">179 </a> <br>vyapayāteṣu pārtheṣu trayas te 'bhyāyayū rathāḥ<br>kṛtavarmā kṛpo drauṇiḥ sāyāhne rudhirokṣitāḥ</div>
<div class="sloka" id="2_sloka180"> <a href="2.htm#2_sloka180">180 </a> <br>pratijajñe dṛḍhakrodho drauṇir yatra mahārathaḥ<br>ahatvā sarvapāñcālān dhṛṣṭadyumnapurogamān<br>pāṇḍavāṃś ca sahāmātyān na vimokṣyāmi daṃśanam</div>
<div class="sloka" id="2_sloka181"> <a href="2.htm#2_sloka181">181 </a> <br>prasuptān niśi viśvastān yatra te puruṣarṣabhāḥ<br>pāñcālān saparīvārāñ jaghnur drauṇipurogamāḥ</div>
<div class="sloka" id="2_sloka182"> <a href="2.htm#2_sloka182">182 </a> <br>yatrāmucyanta pārthās te pañca kṛṣṇa balāśrayāt<br>sātyakiś ca maheṣvāsaḥ śeṣāś ca nidhanaṃ gatāḥ</div>
<div class="sloka" id="2_sloka183"> <a href="2.htm#2_sloka183">183 </a> <br>draupadī putraśokārtā pitṛbhrātṛvadhārditā<br>kṛtānaśana saṃkalpā yatra bhartṝn upāviśat</div>
<div class="sloka" id="2_sloka184"> <a href="2.htm#2_sloka184">184 </a> <br>draupadī vacanād yatra bhīmo bhīmaparākramaḥ<br>anvadhāvata saṃkruddho bharadvājaṃ guroḥ sutam</div>
<div class="sloka" id="2_sloka185"> <a href="2.htm#2_sloka185">185 </a> <br>bhīmasena bhayād yatra daivenābhipracoditaḥ<br>apāṇḍavāyeti ruṣā drauṇir astram avāsṛjat</div>
<div class="sloka" id="2_sloka186"> <a href="2.htm#2_sloka186">186 </a> <br>maivam ity abravīt kṛṣṇaḥ śamayaṃs tasya tad vacaḥ<br>yatrāstram astreṇa ca tac chamayām āsa phālgunaḥ</div>
<div class="sloka" id="2_sloka187"> <a href="2.htm#2_sloka187">187 </a> <br>drauṇidvaipāyanādīnāṃ śāpāś cānyonya kāritāḥ<br>toyakarmaṇi sarveṣāṃ rājñām udakadānike</div>
<div class="sloka" id="2_sloka188"> <a href="2.htm#2_sloka188">188 </a> <br>gūḍhotpannasya cākhyānaṃ karṇasya pṛthayātmanaḥ<br>sutasyaitad iha proktaṃ daśamaṃ parva sauptikam</div>
<div class="sloka" id="2_sloka189"> <a href="2.htm#2_sloka189">189 </a> <br>aṣṭādaśāsminn adhyāyāḥ parvaṇy uktā mahātmanā<br>ślokāgram atra kathitaṃ śatāny aṣṭau tathaiva ca</div>
<div class="sloka" id="2_sloka190"> <a href="2.htm#2_sloka190">190 </a> <br>ślokāś ca saptatiḥ proktā yathāvad abhisaṃkhyayā<br>sauptikaiṣīka saṃbandhe parvaṇy amitabuddhinā</div>
<div class="sloka" id="2_sloka191"> <a href="2.htm#2_sloka191">191 </a> <br>ata ūrdhvam idaṃ prāhuḥ strī parva karuṇodayam<br>vilāpo vīra patnīnāṃ yatrātikaruṇaḥ smṛtaḥ<br>krodhāveśaḥ prasādaś ca gāndhārī dhṛtarāṣṭrayoḥ</div>
<div class="sloka" id="2_sloka192"> <a href="2.htm#2_sloka192">192 </a> <br>yatra tān kṣatriyāñ śūrān diṣṭāntān anivartinaḥ<br>putrān bhrātṝn pitṝṃś caiva dadṛśur nihatān raṇe</div>
<div class="sloka" id="2_sloka193"> <a href="2.htm#2_sloka193">193 </a> <br>yatra rājā mahāprājñaḥ sarvadharmabhṛtāṃ varaḥ<br>rājñāṃ tāni śarīrāṇi dāhayām āsa śāstrataḥ</div>
<div class="sloka" id="2_sloka194"> <a href="2.htm#2_sloka194">194 </a> <br>etad ekādaśaṃ proktaṃ parvātikaruṇaṃ mahat<br>sapta viṃśatir adhyāyāḥ parvaṇy asminn udāhṛtāḥ</div>
<div class="sloka" id="2_sloka195"> <a href="2.htm#2_sloka195">195 </a> <br>ślokāḥ saptaśataṃ cātra pañca saptatir ucyate<br>saṃkhayā bhāratākhyānaṃ kartrā hy atra mahātmanā<br>praṇītaṃ sajjana mano vaiklavyāśru pravartakam</div>
<div class="sloka" id="2_sloka196"> <a href="2.htm#2_sloka196">196 </a> <br>ataḥ paraṃ śānti parva dvādaśaṃ buddhivardhanam<br>yatra nirvedam āpanno dharmarājo yudhiṣṭhiraḥ<br>ghātayitvā pitṝn bhrātṝn putrān saṃbandhibāndhavān</div>
<div class="sloka" id="2_sloka197"> <a href="2.htm#2_sloka197">197 </a> <br>śānti parvaṇi dharmāś ca vyākhyātāḥ śaratalpikāḥ<br>rājabhir veditavyā ye samyaṅ nayabubhutsubhiḥ</div>
<div class="sloka" id="2_sloka198"> <a href="2.htm#2_sloka198">198 </a> <br>āpad dharmāś ca tatraiva kālahetu pradarśakāḥ<br>yān buddhvā puruṣaḥ samyak sarvajñatvam avāpnuyāt<br>mokṣadharmāś ca kathitā vicitrā bahuvistarāḥ</div>
<div class="sloka" id="2_sloka199"> <a href="2.htm#2_sloka199">199 </a> <br>dvādaśaṃ parva nirdiṣṭam etat prājñajanapriyam<br>parvaṇy atra parijñeyam adhyāyānāṃ śatatrayam<br>triṃśac caiva tathādhyāyā nava caiva tapodhanāḥ</div>
<div class="sloka" id="2_sloka200"> <a href="2.htm#2_sloka200">200 </a> <br>ślokānāṃ tu sahasrāṇi kīrtitāni caturdaśa<br>pañca caiva śatāny āhuḥ pañcaviṃśatisaṃkhyayā</div>
<div class="sloka" id="2_sloka201"> <a href="2.htm#2_sloka201">201 </a> <br>ata ūrdhvaṃ tu vijñeyam ānuśāsanam uttamam<br>yatra prakṛtim āpannaḥ śrutvā dharmaviniścayam<br>bhīṣmād bhāgīrathī putrāt kururājo yudhiṣṭhiraḥ</div>
<div class="sloka" id="2_sloka202"> <a href="2.htm#2_sloka202">202 </a> <br>vyavahāro 'tra kārtsnyena dharmārthīyo nidarśitaḥ<br>vividhānāṃ ca dānānāṃ phalayogāḥ pṛthagvidhāḥ</div>
<div class="sloka" id="2_sloka203"> <a href="2.htm#2_sloka203">203 </a> <br>tathā pātraviśeṣāś ca dānānāṃ ca paro vidhiḥ<br>ācāra vidhiyogaś ca satyasya ca parā gatiḥ</div>
<div class="sloka" id="2_sloka204"> <a href="2.htm#2_sloka204">204 </a> <br>etat subahu vṛttāntam uttamaṃ cānuśāsanam<br>bhīṣmasyātraiva saṃprāptiḥ svargasya parikīrtitā</div>
<div class="sloka" id="2_sloka205"> <a href="2.htm#2_sloka205">205 </a> <br>etat trayodaśaṃ parva dharmaniścaya kārakam<br>adhyāyānāṃ śataṃ cātra ṣaṭ catvāriṃśad eva ca<br>ślokānāṃ tu sahasrāṇi ṣaṭ saptaiva śatāni ca</div>
<div class="sloka" id="2_sloka206"> <a href="2.htm#2_sloka206">206 </a> <br>tata āśvamedhikaṃ nāma parva proktaṃ caturdaśam<br>tat saṃvartamaruttīyaṃ yatrākhyānam anuttamam</div>
<div class="sloka" id="2_sloka207"> <a href="2.htm#2_sloka207">207 </a> <br>suvarṇakośasaṃprāptir janma coktaṃ parikṣitaḥ<br>dagdhasyāstrāgninā pūrvaṃ kṛṣṇāt saṃjīvanaṃ punaḥ</div>
<div class="sloka" id="2_sloka208"> <a href="2.htm#2_sloka208">208 </a> <br>caryāyāṃ hayam utsṛṣṭaṃ pāṇḍavasyānugacchataḥ<br>tatra tatra ca yuddhāni rājaputrair amarṣaṇaiḥ</div>
<div class="sloka" id="2_sloka209"> <a href="2.htm#2_sloka209">209 </a> <br>citrāṅgadāyāḥ putreṇa putrikāyā dhanaṃjayaḥ<br>saṃgrāme babhru vāhena saṃśayaṃ cātra darśitaḥ<br>aśvamedhe mahāyajñe nakulākhyānam eva ca</div>
<div class="sloka" id="2_sloka210"> <a href="2.htm#2_sloka210">210 </a> <br>ity āśvamedhikaṃ parva proktam etan mahādbhutam<br>atrādhyāya śataṃ triṃśat trayo 'dhyāyāś ca śabditāḥ</div>
<div class="sloka" id="2_sloka211"> <a href="2.htm#2_sloka211">211 </a> <br>trīṇi ślokasahasrāṇi tāvanty eva śatāni ca<br>viṃśatiś ca tathā ślokāḥ saṃkhyātās tattvadarśinā</div>
<div class="sloka" id="2_sloka212"> <a href="2.htm#2_sloka212">212 </a> <br>tata āśramavāsākyaṃ parva pañcadaśaṃ smṛtam<br>yatra rājyaṃ parityajya gāndhārī sahito nṛpaḥ<br>dhṛtarāṣṭrāśramapadaṃ viduraś ca jagāma ha</div>
<div class="sloka" id="2_sloka213"> <a href="2.htm#2_sloka213">213 </a> <br>yaṃ dṛṣṭvā prasthitaṃ sādhvī pṛthāpy anuyayau tadā<br>putrarājyaṃ parityajya guruśuśrūṣaṇe ratā</div>
<div class="sloka" id="2_sloka214"> <a href="2.htm#2_sloka214">214 </a> <br>yatra rājā hatān putrān pautrān anyāṃś ca pārthivān<br>lokāntara gatān vīrān apaśyat punarāgatān</div>
<div class="sloka" id="2_sloka215"> <a href="2.htm#2_sloka215">215 </a> <br>ṛṣeḥ prasādāt kṛṣṇasya dṛṣṭvāścaryam anuttamam<br>tyaktvā śokaṃ sadāraś ca siddhiṃ paramikāṃ gataḥ</div>
<div class="sloka" id="2_sloka216"> <a href="2.htm#2_sloka216">216 </a> <br>yatra dharmaṃ samāśritya viduraḥ sugatiṃ gataḥ<br>saṃjayaś ca mahāmātro vidvān gāvalgaṇir vaśī</div>
<div class="sloka" id="2_sloka217"> <a href="2.htm#2_sloka217">217 </a> <br>dadarśa nāradaṃ yatra dharmarājo yudhiṣṭhiraḥ<br>nāradāc caiva śuśrāva vṛṣṇīnāṃ kadanaṃ mahat</div>
<div class="sloka" id="2_sloka218"> <a href="2.htm#2_sloka218">218 </a> <br>etad āśramavāsākhyaṃ pūrvoktaṃ sumahādbhutam<br>dvicatvāriṃśad adhyāyāḥ parvaitad abhisaṃkhyayā</div>
<div class="sloka" id="2_sloka219"> <a href="2.htm#2_sloka219">219 </a> <br>sahasram ekaṃ ślokānāṃ pañca ślokaśatāni ca<br>ṣaḍ eva ca tathā ślokāḥ saṃkhyātās tattvadarśinā</div>
<div class="sloka" id="2_sloka220"> <a href="2.htm#2_sloka220">220 </a> <br>ataḥ paraṃ nibodhedaṃ mausalaṃ parva dāruṇam<br>yatra te puruṣavyāghrāḥ śastrasparśa sahā yudhi<br>brahmadaṇḍaviniṣpiṣṭāḥ samīpe lavaṇāmbhasaḥ</div>
<div class="sloka" id="2_sloka221"> <a href="2.htm#2_sloka221">221 </a> <br>āpāne pānagalitā daivenābhipracoditāḥ<br>erakā rūpibhir vajrair nijaghnur itaretaram</div>
<div class="sloka" id="2_sloka222"> <a href="2.htm#2_sloka222">222 </a> <br>yatra sarvakṣayaṃ kṛtvā tāv ubhau rāma keśavau<br>nāticakramatuḥ kālaṃ prāptaṃ sarvaharaṃ samam</div>
<div class="sloka" id="2_sloka223"> <a href="2.htm#2_sloka223">223 </a> <br>yatrārjuno dvāravatīm etya vṛṣṇivinākṛtām<br>dṛṣṭvā viṣādam agamat parāṃ cārtiṃ nararṣabhaḥ</div>
<div class="sloka" id="2_sloka224"> <a href="2.htm#2_sloka224">224 </a> <br>sa satkṛtya yaduśreṣṭhaṃ mātulaṃ śaurim ātmanaḥ<br>dadarśa yaduvīrāṇām āpane vaiśasaṃ mahat</div>
<div class="sloka" id="2_sloka225"> <a href="2.htm#2_sloka225">225 </a> <br>śarīraṃ vāsudevasya rāmasya ca mahātmanaḥ<br>saṃskāraṃ lambhayām āsa vṛṣṇīnāṃ ca pradhānataḥ</div>
<div class="sloka" id="2_sloka226"> <a href="2.htm#2_sloka226">226 </a> <br>sa vṛddhabālam ādāya dvāravatyās tato janam<br>dadarśāpadi kaṣṭāyāṃ gāṇḍīvasya parābhavam</div>
<div class="sloka" id="2_sloka227"> <a href="2.htm#2_sloka227">227 </a> <br>sarveṣāṃ caiva divyānām astrāṇām aprasannatām<br>nāśaṃ vṛṣṇikalatrāṇāṃ prabhāvānām anityatām</div>
<div class="sloka" id="2_sloka228"> <a href="2.htm#2_sloka228">228 </a> <br>dṛṣṭvā nivedam āpanno vyāsa vākyapracoditaḥ<br>dharmarājaṃ samāsādya saṃnyāsaṃ samarocayat</div>
<div class="sloka" id="2_sloka229"> <a href="2.htm#2_sloka229">229 </a> <br>ity etan mausalaṃ parva ṣoḍaśaṃ parikīrtitam<br>adhyāyāṣṭau samākhyātāḥ ślokānāṃ ca śatatrayam</div>
<div class="sloka" id="2_sloka230"> <a href="2.htm#2_sloka230">230 </a> <br>mahāprasthānikaṃ tasmād ūrdhvaṃ sapta daśaṃ smṛtam<br>yatra rājyaṃ parityajya pāṇḍavāḥ puruṣarṣabhāḥ<br>draupadyā sahitā devyā siddhiṃ paramikāṃ gatāḥ</div>
<div class="sloka" id="2_sloka231"> <a href="2.htm#2_sloka231">231 </a> <br>atrādhyāyās trayaḥ proktāḥ ślokānāṃ ca śataṃ tathā<br>viṃśatiś ca tathā ślokāḥ saṃkhyātās tattvadarśinā</div>
<div class="sloka" id="2_sloka232"> <a href="2.htm#2_sloka232">232 </a> <br>svargaparva tato jñeyaṃ divyaṃ yat tad amānuṣam<br>adhyāyāḥ pañca saṃkhyātā parvaitad abhisaṃkhyayā<br>ślokānāṃ dve śate caiva prasaṃkhyāte tapodhanāḥ</div>
<div class="sloka" id="2_sloka233"> <a href="2.htm#2_sloka233">233 </a> <br>aṣṭādaśaivam etāni parvāṇy uktāny aśeṣataḥ<br>khileṣu harivaṃśaś ca bhaviṣyac ca prakīrtitam</div>
<div class="sloka" id="2_sloka234"> <a href="2.htm#2_sloka234">234 </a> <br>etad akhilam ākhyātaṃ bhārataṃ parva saṃgrahāt<br>aṣṭādaśa samājagmur akṣauhiṇyo yuyutsayā<br>tan mahad dāruṇaṃ yuddham ahāny aṣṭādaśābhavat</div>
<div class="sloka" id="2_sloka235"> <a href="2.htm#2_sloka235">235 </a> <br>yo vidyāc caturo vedān sāṅgopaniṣadān dvijaḥ<br>na cākhyānam idaṃ vidyān naiva sa syād vicakṣaṇaḥ</div>
<div class="sloka" id="2_sloka236"> <a href="2.htm#2_sloka236">236 </a> <br>śrutvā tv idam upākhyānaṃ śrāvyam anyan na rocate<br>puṃḥ kokilarutaṃ śrutvā rūkṣā dhvāṅkṣasya vāg iva</div>
<div class="sloka" id="2_sloka237"> <a href="2.htm#2_sloka237">237 </a> <br>itihāsottamād asmāj jāyante kavi buddhayaḥ<br>pañcabhya iva bhūtebhyo lokasaṃvidhayas trayaḥ</div>
<div class="sloka" id="2_sloka238"> <a href="2.htm#2_sloka238">238 </a> <br>asyākhyānasya viṣaye purāṇaṃ vartate dvijāḥ<br>antarikṣasya viṣaye prajā iva caturvidhāḥ</div>
<div class="sloka" id="2_sloka239"> <a href="2.htm#2_sloka239">239 </a> <br>kriyā guṇānāṃ sarveṣām idam ākhyānam āśrayaḥ<br>indriyāṇāṃ samastānāṃ citrā iva manaḥ kriyāḥ</div>
<div class="sloka" id="2_sloka240"> <a href="2.htm#2_sloka240">240 </a> <br>anāśrityaitad ākhyānaṃ kathā bhuvi na vidyate<br>āhāram anapāśritya śarīrasyeva dhāraṇam</div>
<div class="sloka" id="2_sloka241"> <a href="2.htm#2_sloka241">241 </a> <br>idaṃ sarvaiḥ kavi varair ākhyānam upajīvyate<br>udayaprepsubhir bhṛtyair abhijāta iveśvaraḥ</div>
<div class="sloka" id="2_sloka242"> <a href="2.htm#2_sloka242">242 </a> <br>dvaipāyanauṣṭha puṭaniḥsṛtam aprameyaṃ; puṇyaṃ pavitram atha pāpaharaṃ śivaṃ ca<br>yo bhārataṃ samadhigacchati vācyamānaṃ; kiṃ tasya puṣkara jalair abhiṣecanena</div></body></html>