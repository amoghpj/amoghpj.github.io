<html><body><div class="sloka" id="95_sloka1"> <a href="95.htm#95_sloka1">1 </a> <br>[v]<br>tato vivāhe nirvṛtte sa rājā śaṃtanur nṛpaḥ<br>tāṃ kanyāṃ rūpasaṃpannāṃ svagṛhe saṃnyaveśayat</div>
<div class="sloka" id="95_sloka2"> <a href="95.htm#95_sloka2">2 </a> <br>tataḥ śāṃtanavo dhīmān satyavatyām ajāyata<br>vīraś citrāṅgado nāma vīryeṇa manujān ati</div>
<div class="sloka" id="95_sloka3"> <a href="95.htm#95_sloka3">3 </a> <br>athāparaṃ maheṣvāsaṃ satyavatyāṃ punaḥ prabhuḥ<br>vicitravīryaṃ rājānaṃ janayām āsa vīryavān</div>
<div class="sloka" id="95_sloka4"> <a href="95.htm#95_sloka4">4 </a> <br>aprāptavati tasmiṃś ca yauvanaṃ bharatarṣabha<br>sa rājā śaṃtanur dhīmān kāladharmam upeyivān</div>
<div class="sloka" id="95_sloka5"> <a href="95.htm#95_sloka5">5 </a> <br>svargate śaṃtanau bhīṣmaś citrāṅgadam ariṃdamam<br>sthāpayām āsa vai rājye satyavatyā mate sthitaḥ</div>
<div class="sloka" id="95_sloka6"> <a href="95.htm#95_sloka6">6 </a> <br>sa tu citrāṅgadaḥ śauryāt sarvāṃś cikṣepa pārthivān<br>manuṣyaṃ na hi mene sa kaṃ cit sadṛśam ātmanaḥ</div>
<div class="sloka" id="95_sloka7"> <a href="95.htm#95_sloka7">7 </a> <br>taṃ kṣipantaṃ surāṃś caiva manuṣyān asurāṃs tathā<br>gandharvarājo balavāṃs tulyanāmābhyayāt tadā<br>tenāsya sumahad yuddhaṃ kurukṣetre babhūva ha</div>
<div class="sloka" id="95_sloka8"> <a href="95.htm#95_sloka8">8 </a> <br>tayor balavatos tatra gandharvakurumukhyayoḥ<br>nadyās tīre hiraṇvatyāḥ samās tisro 'bhavad raṇaḥ</div>
<div class="sloka" id="95_sloka9"> <a href="95.htm#95_sloka9">9 </a> <br>tasmin vimarde tumule śastravṛṣṭiṃ samākule<br>māyādhiko 'vadhīd vīraṃ gandharvaḥ kurusattamam</div>
<div class="sloka" id="95_sloka10"> <a href="95.htm#95_sloka10">10 </a> <br>citrāṅgadaṃ kuruśreṣṭhaṃ vicitraśarakārmukam<br>antāya kṛtvā gandharvo divam ācakrame tataḥ</div>
<div class="sloka" id="95_sloka11"> <a href="95.htm#95_sloka11">11 </a> <br>tasmin nṛpatiśārdūle nihate bhūri varcasi<br>bhīṣmaḥ śāṃtanavo rājan pretakāryāṇy akārayat</div>
<div class="sloka" id="95_sloka12"> <a href="95.htm#95_sloka12">12 </a> <br>vicitravīryaṃ ca tadā bālam aprāptayauvanam<br>kururājye mahābāhur abhyaṣiñcad anantaram</div>
<div class="sloka" id="95_sloka13"> <a href="95.htm#95_sloka13">13 </a> <br>vicitravīryas tu tadā bhīṣmasya vacane sthitaḥ<br>anvaśāsan mahārāja pitṛpaitāmahaṃ padam</div></body></html>