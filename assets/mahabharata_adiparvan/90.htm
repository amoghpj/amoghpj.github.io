<html><body><div class="sloka" id="90_sloka1"> <a href="90.htm#90_sloka1">1 </a> <br>[j]<br>śrutas tvatto mayā vipra pūrveṣāṃ saṃbhavo mahān<br>udārāś cāpi vaṃśe 'smin rājāno me pariśrutāḥ</div>
<div class="sloka" id="90_sloka2"> <a href="90.htm#90_sloka2">2 </a> <br>kiṃ tu laghv arthasaṃyuktaṃ priyākhyānaṃ na mām ati<br>prīṇāty ato bhavān bhūyo vistareṇa bravītu me</div>
<div class="sloka" id="90_sloka3"> <a href="90.htm#90_sloka3">3 </a> <br>etām eva kathāṃ divyām āprajā patito manoḥ<br>teṣām ājananaṃ puṇyaṃ kasya na prītim āvahet</div>
<div class="sloka" id="90_sloka4"> <a href="90.htm#90_sloka4">4 </a> <br>sad dharmaguṇamāhātmyair abhivardhitam uttamam<br>viṣṭabhya lokāṃs trīn eṣāṃ yaśaḥ sphītam avasthitam</div>
<div class="sloka" id="90_sloka5"> <a href="90.htm#90_sloka5">5 </a> <br>guṇaprabhāva vīryaujaḥ sattvotsāhavatām aham<br>na tṛpyāmi kathāṃ śṛṇvann amṛtāsvāda saṃmitām</div>
<div class="sloka" id="90_sloka6"> <a href="90.htm#90_sloka6">6 </a> <br>[v]<br>śṛṇu rājan purā samyaṅ mayā dvaipāyanāc chrutam<br>procyamānam idaṃ kṛtsnaṃ svavaṃśajananaṃ śubham</div>
<div class="sloka" id="90_sloka7"> <a href="90.htm#90_sloka7">7 </a> <br>dakṣasyāditiḥ<br>aditer vivasvān<br>vivasvato manuḥ<br>manor ilā<br>ilāyāḥ purūravāḥ<br>purūravasa āyuḥ<br>āyuṣo nahuṣaḥ<br>nahuṣasya yayātiḥ</div>
<div class="sloka" id="90_sloka8"> <a href="90.htm#90_sloka8">8 </a> <br>yayāter dve bhārye babhūvatuḥ<br>uśanaso duhitā deva yānī vṛṣaparvaṇaś ca duhitā śarmiṣṭhā nāma<br>atrānuvaṃśo bhavati</div>
<div class="sloka" id="90_sloka9"> <a href="90.htm#90_sloka9">9 </a> <br>yaduṃ ca turvasuṃ caiva deva yānī vyajāyata<br>druhyuṃ cānuṃ ca pūruṃ ca śarmiṣṭhā vārṣaparvaṇī</div>
<div class="sloka" id="90_sloka10"> <a href="90.htm#90_sloka10">10 </a> <br>tatra yador yādavāḥ<br>pūroḥ pauravāḥ</div>
<div class="sloka" id="90_sloka11"> <a href="90.htm#90_sloka11">11 </a> <br>pūror bhāryā kausalyā nāma<br>tasyām asya jajñe janamejayo nāma<br>yas trīn aśvamedhān ājahāra<br>viśvajitā ceṣṭvā vanaṃ praviveśa</div>
<div class="sloka" id="90_sloka12"> <a href="90.htm#90_sloka12">12 </a> <br>janamejayaḥ khalv anantāṃ nāmopayeme mādhavīm<br>tasyām asya jajñe prācinvān<br>yaḥ prācīṃ diśaṃ jigāya yāvat sūryodayāt<br>tatas tasya prācinvatvam</div>
<div class="sloka" id="90_sloka13"> <a href="90.htm#90_sloka13">13 </a> <br>prācinvān khalv aśmakīm upayeme<br>tasyām asya jajñe saṃyātiḥ</div>
<div class="sloka" id="90_sloka14"> <a href="90.htm#90_sloka14">14 </a> <br>saṃyātiḥ khalu dṛṣadvato duhitaraṃ varāṅgīṃ nāmopayeme<br>tasyām asya jajñe ahaṃ pātiḥ</div>
<div class="sloka" id="90_sloka15"> <a href="90.htm#90_sloka15">15 </a> <br>ahaṃ pātis tu khalu kṛtavīryaduhitaram upayeme bhānumatīṃ nāma<br>tasyām asya jajñe sārvabhaumaḥ</div>
<div class="sloka" id="90_sloka16"> <a href="90.htm#90_sloka16">16 </a> <br>sārvabhaumaḥ khalu jitvājahāra kaikeyīṃ sunandāṃ nāma<br>tasyām asya jajñe jayatsenaḥ</div>
<div class="sloka" id="90_sloka17"> <a href="90.htm#90_sloka17">17 </a> <br>jayatsenaḥ khalu vaidarbhīm upayeme suṣuvāṃ nāma<br>tasyām asya jajñe arācīnaḥ</div>
<div class="sloka" id="90_sloka18"> <a href="90.htm#90_sloka18">18 </a> <br>arācīno 'pi vaidarbhīm evāparām upayeme maryādāṃ nāma<br>tasyām asya jajñe mahābhaumaḥ</div>
<div class="sloka" id="90_sloka19"> <a href="90.htm#90_sloka19">19 </a> <br>mahābhaumaḥ khalu prāsenajitīm upayeme suyajñāṃ nāma<br>tasyām asya jajñe ayuta nāyī<br>yaḥ puruṣamedhānām ayutam ānayat<br>tad asyāyuta nāyitvam</div>
<div class="sloka" id="90_sloka20"> <a href="90.htm#90_sloka20">20 </a> <br>ayutanāyī khalu pṛthuśravaso duhitaram upayeme bhāsāṃ nāma<br>tasyām asya jajñe akrodhanaḥ</div>
<div class="sloka" id="90_sloka21"> <a href="90.htm#90_sloka21">21 </a> <br>akrodhanaḥ khalu kālinīṃ karaṇḍuṃ nāmopayeme<br>tasyām asya jajñe devātithiḥ</div>
<div class="sloka" id="90_sloka22"> <a href="90.htm#90_sloka22">22 </a> <br>devātithiḥ khalu vaidehīm upayeme maryādāṃ nāma<br>tasyām asya jajñe ṛcaḥ</div>
<div class="sloka" id="90_sloka23"> <a href="90.htm#90_sloka23">23 </a> <br>ṛcaḥ khalv āṅgeyīm upayeme sudevāṃ nāma<br>tasyāṃ putram ajanayad ṛkṣam</div>
<div class="sloka" id="90_sloka24"> <a href="90.htm#90_sloka24">24 </a> <br>ṛkṣaḥ khalu takṣaka duhitaram upayeme jvālāṃ nāma<br>tasyāṃ putraṃ matināraṃ nāmotpādayām āsa</div>
<div class="sloka" id="90_sloka25"> <a href="90.htm#90_sloka25">25 </a> <br>matināraḥ khalu sarasvatyāṃ dvādaśa vārṣikaṃ satram ājahāra</div>
<div class="sloka" id="90_sloka26"> <a href="90.htm#90_sloka26">26 </a> <br>nivṛtte ca satre sarasvaty abhigamya taṃ bhartāraṃ varayām āsa<br>tasyāṃ putram ajanayat taṃsuṃ nāma</div>
<div class="sloka" id="90_sloka27"> <a href="90.htm#90_sloka27">27 </a> <br>atrānuvaṃśo bhavati</div>
<div class="sloka" id="90_sloka28"> <a href="90.htm#90_sloka28">28 </a> <br>taṃsuṃ sarasvatī putraṃ matinārād ajījanat<br>ilinaṃ janayām āsa kālindyāṃ taṃsur ātmajam</div>
<div class="sloka" id="90_sloka29"> <a href="90.htm#90_sloka29">29 </a> <br>ilinas tu rathaṃtaryāṃ duḥṣantādyān pañca putrān ajanayat</div>
<div class="sloka" id="90_sloka30"> <a href="90.htm#90_sloka30">30 </a> <br>duḥṣantaḥ khalu viśvāmitra duhitaraṃ śakuntalāṃ nāmopayeme<br>tasyām asya jajñe bharataḥ<br>tatra ślokau bhavataḥ</div>
<div class="sloka" id="90_sloka31"> <a href="90.htm#90_sloka31">31 </a> <br>mātā bhastrā pituḥ putro yena jātaḥ sa eva saḥ<br>bharasva putraṃ duḥṣanta māvamaṃsthāḥ śakuntalām</div>
<div class="sloka" id="90_sloka32"> <a href="90.htm#90_sloka32">32 </a> <br>reto dhāḥ putra unnayati naradeva yamakṣayāt<br>tvaṃ cāsya dhātā garbhasya satyām āha śakuntalā</div>
<div class="sloka" id="90_sloka33"> <a href="90.htm#90_sloka33">33 </a> <br>tato 'sya bharatatvam</div>
<div class="sloka" id="90_sloka34"> <a href="90.htm#90_sloka34">34 </a> <br>bharataḥ khalu kāśeyīm upayeme sārvasenīṃ sunandāṃ nāma<br>tasyām asya jajñe bhumanyuḥ</div>
<div class="sloka" id="90_sloka35"> <a href="90.htm#90_sloka35">35 </a> <br>bhumanyuḥ khalu dāśārhīm upayeme jayāṃ nāma<br>tasyām asya jajñe suhotraḥ</div>
<div class="sloka" id="90_sloka36"> <a href="90.htm#90_sloka36">36 </a> <br>suhotraḥ khalv ikṣvākukanyām upayeme suvarṇāṃ nāma<br>tasyām asya jajñe hastī<br>ya idaṃ hāstinapuraṃ māpayām āsa<br>etad asya hāstinapuratvam</div>
<div class="sloka" id="90_sloka37"> <a href="90.htm#90_sloka37">37 </a> <br>hastī khalu traigartīm upayeme yaśodharāṃ nāma<br>tasyām asya jajñe vikuṇṭhanaḥ</div>
<div class="sloka" id="90_sloka38"> <a href="90.htm#90_sloka38">38 </a> <br>vikuṇṭhanaḥ khalu dāśārhīm upayeme sudevāṃ nāma<br>tasyām asya jajñe 'jamīḍhaḥ</div>
<div class="sloka" id="90_sloka39"> <a href="90.htm#90_sloka39">39 </a> <br>ajamīḍhasya caturviṃśaṃ putraśataṃ babhūva kaikeyyāṃ nāgāyāṃ gāndharyāṃ vimalāyām ṛkṣāyāṃ ceti<br>pṛthakpṛthag vaṃśakarā nṛpatayaḥ<br>tatra vaṃśakaraḥ saṃvaraṇaḥ</div>
<div class="sloka" id="90_sloka40"> <a href="90.htm#90_sloka40">40 </a> <br>saṃvaraṇaḥ khalu vaivasvatīṃ tapatīṃ nāmopayeme<br>tasyām asya jajñe kuruḥ</div>
<div class="sloka" id="90_sloka41"> <a href="90.htm#90_sloka41">41 </a> <br>kuruḥ khalu dāśārhīm upayeme śubhāṅgīṃ nāma<br>tasyām asya jajñe viḍūrathaḥ</div>
<div class="sloka" id="90_sloka42"> <a href="90.htm#90_sloka42">42 </a> <br>viḍūrathas tu māgadhīm upayeme saṃpriyāṃ nāma<br>tasyām asya jajñe 'rugvān nāma</div>
<div class="sloka" id="90_sloka43"> <a href="90.htm#90_sloka43">43 </a> <br>arugvān khalu māgadhīm upayeme 'mṛtāṃ nāma<br>tasyām asya jajñe parikṣit</div>
<div class="sloka" id="90_sloka44"> <a href="90.htm#90_sloka44">44 </a> <br>parikṣit khalu bāhudām upayeme suyaśāṃ nāma<br>tasyām asya jajñe bhīmasenaḥ</div>
<div class="sloka" id="90_sloka45"> <a href="90.htm#90_sloka45">45 </a> <br>bhīmasenaḥ khalu kaikeyīm upayeme sukumārīṃ nāma<br>tasyām asya jajñe paryaśravāḥ<br>yam āhuḥ pratīpaṃ nāma</div>
<div class="sloka" id="90_sloka46"> <a href="90.htm#90_sloka46">46 </a> <br>pratīpaḥ khalu śaibyām upayeme sunanddāṃ nāma<br>tasyāṃ putrān utpādayām āsa devāpiṃ śaṃtanuṃ bāhlīkaṃ ceti</div>
<div class="sloka" id="90_sloka47"> <a href="90.htm#90_sloka47">47 </a> <br>devāpiḥ khalu bāla evāraṇyaṃ praviveśa<br>śaṃtanus tu mahīpālo 'bhavat<br>atrānuvaṃśo bhavati</div>
<div class="sloka" id="90_sloka48"> <a href="90.htm#90_sloka48">48 </a> <br>yaṃ yaṃ karābhyāṃ spṛśati jīrṇaṃ sa sukham aśnute<br>punar yuvā ca bhavati tasmāt taṃ śaṃtanuṃ viduḥ</div>
<div class="sloka" id="90_sloka49"> <a href="90.htm#90_sloka49">49 </a> <br>tad asya śaṃtanutvam</div>
<div class="sloka" id="90_sloka50"> <a href="90.htm#90_sloka50">50 </a> <br>śaṃtanuḥ khalu ganāṃ bhāgīrathīm upayeme<br>tasyām asya jajñe devavrataḥ<br>yam āhur bhīṣma iti</div>
<div class="sloka" id="90_sloka51"> <a href="90.htm#90_sloka51">51 </a> <br>bhīṣmaḥ khalu pituḥ priyacikīrṣayā satyavatīm udavahan mātaram<br>yām āhur gandhakālīti</div>
<div class="sloka" id="90_sloka52"> <a href="90.htm#90_sloka52">52 </a> <br>tasyāṃ kānīno garbhaḥ parāśarād dvaipāyanaḥ<br>tasyām eva śaṃtanor dvau putro babhūvatuḥ<br>citrāṅgado vicitravīryaś ca</div>
<div class="sloka" id="90_sloka53"> <a href="90.htm#90_sloka53">53 </a> <br>tayor aprāptayauvana eva citrāṅgado gandharveṇa hataḥ<br>vicitravīryas tu rājā samabhavat</div>
<div class="sloka" id="90_sloka54"> <a href="90.htm#90_sloka54">54 </a> <br>vicitravīryaḥ khalu kausalyātmaje 'mbikāmbālike kāśirāja duhitarāv upayeme</div>
<div class="sloka" id="90_sloka55"> <a href="90.htm#90_sloka55">55 </a> <br>vicitravīryas tv anapatya eva videhatvaṃ prāptaḥ</div>
<div class="sloka" id="90_sloka56"> <a href="90.htm#90_sloka56">56 </a> <br>tataḥ satyavatī cintayām āsa<br>dauḥṣanto vaṃśa ucchidyate iti</div>
<div class="sloka" id="90_sloka57"> <a href="90.htm#90_sloka57">57 </a> <br>sā dvaipāyanam ṛṣiṃ cintayām āsa</div>
<div class="sloka" id="90_sloka58"> <a href="90.htm#90_sloka58">58 </a> <br>sa tasyāḥ purataḥ sthitaḥ kiṃ karavāṇīti</div>
<div class="sloka" id="90_sloka59"> <a href="90.htm#90_sloka59">59 </a> <br>sā tam uvāca<br>bhrātā tavānapatya eva svaryāto vicitravīryaḥ<br>sādhv apatyaṃ tasyotpādayeti</div>
<div class="sloka" id="90_sloka60"> <a href="90.htm#90_sloka60">60 </a> <br>sa param ity uktvā trīn putrān utpādayām āsa dhṛtarāṣṭraṃ pāṇḍuṃ viduraṃ ceti</div>
<div class="sloka" id="90_sloka61"> <a href="90.htm#90_sloka61">61 </a> <br>tatra dhṛtarāṣṭrasya rājñaḥ putraśataṃ babhūva gāndhāryāṃ varadānād dvaipāyanasya</div>
<div class="sloka" id="90_sloka62"> <a href="90.htm#90_sloka62">62 </a> <br>teṣāṃ dhṛtarāṣṭrasya putrāṇāṃ catvāraḥ pradhānā babhūvur duryodhano duḥśāsano vikarṇaś citraseneti</div>
<div class="sloka" id="90_sloka63"> <a href="90.htm#90_sloka63">63 </a> <br>pāṇḍos tu dve bhārye babhūvatuḥ kuntī mādrī cety ubhe strīratne</div>
<div class="sloka" id="90_sloka64"> <a href="90.htm#90_sloka64">64 </a> <br>atha pāṇḍur mṛgayāṃ caran maithuna gatam ṛṣim apaśyan mṛgyāṃ vartamānam<br>tathaivāpluta manāsādita kāmarasam atṛptaṃ bāṇenābhijaghāna</div>
<div class="sloka" id="90_sloka65"> <a href="90.htm#90_sloka65">65 </a> <br>sa bāṇaviddhovāca pāṇḍum<br>caratā dharmam iyaṃ yena tvayābhijñena kāmarasasyāham anavāptakāmaraso 'bhihatas tasmāt tvam apy etām avasthām āsādyānavāpta kāmarasaḥ pañcatvam āpsyasi kṣipram eveti</div>
<div class="sloka" id="90_sloka66"> <a href="90.htm#90_sloka66">66 </a> <br>sa vivarṇarūpaḥ pāṇḍuḥ śāpaṃ pariharamāṇo nopāsarpata bhārye</div>
<div class="sloka" id="90_sloka67"> <a href="90.htm#90_sloka67">67 </a> <br>vākyaṃ covāca<br>svacāpalyād idaṃ prāptavān aham<br>śṛṇomi ca nānapatyasya lokā santīti</div>
<div class="sloka" id="90_sloka68"> <a href="90.htm#90_sloka68">68 </a> <br>sā tvaṃ madarthe putrān utpādayeti kuntīm uvāca</div>
<div class="sloka" id="90_sloka69"> <a href="90.htm#90_sloka69">69 </a> <br>sā tatra putrān utpādayām āsa dharmād yudhiṣṭhiraṃ mārutād bhīmasenaṃ śakrād arjunam iti</div>
<div class="sloka" id="90_sloka70"> <a href="90.htm#90_sloka70">70 </a> <br>sa tāṃ hṛṣṭarūpaḥ pāṇḍur uvāca<br>iyaṃ te sapatnyanapatyā<br>sādhv asyām apatyam utpādyatām iti</div>
<div class="sloka" id="90_sloka71"> <a href="90.htm#90_sloka71">71 </a> <br>saivam astv ity uktaḥ kuntyā</div>
<div class="sloka" id="90_sloka72"> <a href="90.htm#90_sloka72">72 </a> <br>tato mādryām aśvibhyāṃ nakula sahadevāv utpāditau</div>
<div class="sloka" id="90_sloka73"> <a href="90.htm#90_sloka73">73 </a> <br>mādrīṃ khalv alaṃkṛtāṃ dṛṣṭvā pāṇḍur bhāvaṃ cakre</div>
<div class="sloka" id="90_sloka74"> <a href="90.htm#90_sloka74">74 </a> <br>sa tāṃ spṛṣṭvaiva videhatvaṃ prāptaḥ</div>
<div class="sloka" id="90_sloka75"> <a href="90.htm#90_sloka75">75 </a> <br>tatrainaṃ citāsthaṃ mādrī samanvāruroha</div>
<div class="sloka" id="90_sloka76"> <a href="90.htm#90_sloka76">76 </a> <br>uvāca kuntīm<br>yamayor āryayāpramattayā bhavitavyam iti</div>
<div class="sloka" id="90_sloka77"> <a href="90.htm#90_sloka77">77 </a> <br>tatas te pañca pāṇḍavāḥ kuntyā sahitā hāstinapuram ānīya tāpasair bhīṣmasya vidurasya ca niveditāḥ</div>
<div class="sloka" id="90_sloka78"> <a href="90.htm#90_sloka78">78 </a> <br>tatrāpi jatu gṛhe dagdhuṃ samārabdhā na śakitā vidura mantritena</div>
<div class="sloka" id="90_sloka79"> <a href="90.htm#90_sloka79">79 </a> <br>tataś ca hiḍimbam antarā hatvaika cakrāṃ gatāḥ</div>
<div class="sloka" id="90_sloka80"> <a href="90.htm#90_sloka80">80 </a> <br>tasyām apy ekacakrāyāṃ bakaṃ nāma rākṣasaṃ hatvā pāñcāla nagaram abhigatāḥ</div>
<div class="sloka" id="90_sloka81"> <a href="90.htm#90_sloka81">81 </a> <br>tasmād draupadīṃ bhāryām avindan svaviṣayaṃ cājagmuḥ kuśalinaḥ</div>
<div class="sloka" id="90_sloka82"> <a href="90.htm#90_sloka82">82 </a> <br>putrāṃś cotpādayām āsuḥ<br>prativindhyaṃ yudhiṣṭhiraḥ<br>suta somaṃ vṛkodaraḥ<br>śrutakīrtim arjunaḥ<br>śatānīkaṃ nakulaḥ<br>śrutakarmāṇaṃ sahadeveti</div>
<div class="sloka" id="90_sloka83"> <a href="90.htm#90_sloka83">83 </a> <br>yudhiṣṭhiras tu govāsanasya śaibyasya devikāṃ nāma kanyāṃ svayaṃvare lebhe<br>tasyāṃ putraṃ janayām āsa yaudheyaṃ nāma</div>
<div class="sloka" id="90_sloka84"> <a href="90.htm#90_sloka84">84 </a> <br>bhīmaseno 'pi kāśyāṃ baladharāṃ nāmopayeme vīryaśulkām<br>tasyāṃ putraṃ sarvagaṃ nāmotpādayām āsa</div>
<div class="sloka" id="90_sloka85"> <a href="90.htm#90_sloka85">85 </a> <br>arjunaḥ khalu dvāravatīṃ gatvā bhaginīṃ vāsudevasya subhadrāṃ nāma bhāryām udavahat<br>tasyāṃ putram abhimanyuṃ nāma janayām āsa</div>
<div class="sloka" id="90_sloka86"> <a href="90.htm#90_sloka86">86 </a> <br>nakulas tu caidyāṃ kareṇuvatīṃ nāma bhāryām udavahat<br>tasyāṃ putraṃ niramitraṃ nāmājanayat</div>
<div class="sloka" id="90_sloka87"> <a href="90.htm#90_sloka87">87 </a> <br>sahadevo 'pi mādrīm eva svayaṃvare vijayāṃ nāmopayeme<br>tasyāṃ putram ajanayat suhotraṃ nāma</div>
<div class="sloka" id="90_sloka88"> <a href="90.htm#90_sloka88">88 </a> <br>bhīmasenas tu pūrvam eva hiḍimbāyāṃ rākṣasyāṃ ghaṭotkacaṃ nāma putraṃ janayām āsa</div>
<div class="sloka" id="90_sloka89"> <a href="90.htm#90_sloka89">89 </a> <br>ity eta ekādaśa pāṇḍavānāṃ putrāḥ</div>
<div class="sloka" id="90_sloka90"> <a href="90.htm#90_sloka90">90 </a> <br>virāṭasya duhitaram uttarāṃ nāmābhimanyur upayeme<br>tasyām asya parāsur garbho 'jāyata</div>
<div class="sloka" id="90_sloka91"> <a href="90.htm#90_sloka91">91 </a> <br>tam utsaṅgena pratijagrāha pṛthā niyogāt puruṣottamasya vāsudevasya<br>ṣāṇmāsikaṃ garbham aham enaṃ jīvayiṣyāmīti</div>
<div class="sloka" id="90_sloka92"> <a href="90.htm#90_sloka92">92 </a> <br>saṃjīvayitvā cainam uvāca<br>parikṣīṇe kule jāto bhavatv ayaṃ parikṣin nāmeti</div>
<div class="sloka" id="90_sloka93"> <a href="90.htm#90_sloka93">93 </a> <br>parikṣit tu khalu mādravatīṃ nāmopayeme<br>tasyām asya janamejayaḥ</div>
<div class="sloka" id="90_sloka94"> <a href="90.htm#90_sloka94">94 </a> <br>janamejayāt tu vapuṣṭamāyāṃ dvau putrau śatānīkaḥ śaṅkuś ca</div>
<div class="sloka" id="90_sloka95"> <a href="90.htm#90_sloka95">95 </a> <br>śatānīkas tu khalu vaidehīm upayeme<br>tasyām asya jajñe putro 'śvamedha dattaḥ</div></body></html>