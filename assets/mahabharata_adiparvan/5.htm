<html><body><div class="sloka" id="5_sloka1"> <a href="5.htm#5_sloka1">1 </a> <br>[ṣaunaka]<br>purāṇam akhilaṃ tāta pitā te 'dhītavān purā<br>kac cit tvam api tat sarvam adhīṣe lomaharṣaṇe</div>
<div class="sloka" id="5_sloka2"> <a href="5.htm#5_sloka2">2 </a> <br>purāṇe hi kathā divyā ādivaṃśāś ca dhīmatām<br>kathyante tāḥ purāsmābhiḥ śrutāḥ pūrvaṃ pitus tava</div>
<div class="sloka" id="5_sloka3"> <a href="5.htm#5_sloka3">3 </a> <br>tatra vaṃśam ahaṃ pūrvaṃ śrotum icchāmi bhārgavam<br>kathayasva kathām etāṃ kalyāḥ sma śravaṇe tava</div>
<div class="sloka" id="5_sloka4"> <a href="5.htm#5_sloka4">4 </a> <br>[s]<br>yad adhītaṃ purā samyag dvijaśreṣṭha mahātmabhiḥ<br>vaiśampāyana viprādyais taiś cāpi kathitaṃ purā</div>
<div class="sloka" id="5_sloka5"> <a href="5.htm#5_sloka5">5 </a> <br>yad adhītaṃ ca pitrā me samyak caiva tato mayā<br>tat tāvac chṛṇu yo devaiḥ sendraiḥ sāgnimarud gaṇaiḥ<br>pūjitaḥ pravaro vaṃśo bhṛgūṇāṃ bhṛgunandana</div>
<div class="sloka" id="5_sloka6"> <a href="5.htm#5_sloka6">6 </a> <br>imaṃ vaṃśam ahaṃ brahman bhārgavaṃ te mahāmune<br>nigadāmi kathā yuktaṃ purāṇāśraya saṃyutam</div>
<div class="sloka" id="5_sloka7"> <a href="5.htm#5_sloka7">7 </a> <br>bhṛgoḥ sudayitaḥ putraś cyavano nāma bhārgavaḥ<br>cyavanasyāpi dāyādaḥ pramatir nāma dhārmikaḥ<br>pramater apy abhūt putro ghṛtācyāṃ rurur ity uta</div>
<div class="sloka" id="5_sloka8"> <a href="5.htm#5_sloka8">8 </a> <br>ruror api suto jajñe śunako vedapāragaḥ<br>pramadvarāyāṃ dharmātmā tava pūrvapitāmahāt</div>
<div class="sloka" id="5_sloka9"> <a href="5.htm#5_sloka9">9 </a> <br>tapasvī ca yaśasvī ca śrutavān brahmavittamaḥ<br>dharmiṣṭhaḥ satyavādī ca niyato niyatendriyaḥ</div>
<div class="sloka" id="5_sloka10"> <a href="5.htm#5_sloka10">10 </a> <br>[ṣ]<br>sūtaputra yathā tasya bhārgavasya mahātmanaḥ<br>cyavanatvaṃ parikhyātaṃ tan mamācakṣva pṛcchataḥ</div>
<div class="sloka" id="5_sloka11"> <a href="5.htm#5_sloka11">11 </a> <br>[s]<br>bhṛgoḥ sudayitā bhāryā pulomety abhiviśrutā<br>tasyāṃ garbhaḥ samabhavad bhṛgor vīryasamudbhavaḥ</div>
<div class="sloka" id="5_sloka12"> <a href="5.htm#5_sloka12">12 </a> <br>tasmin garbhe saṃbhṛte 'tha pulomāyāṃ bhṛgūdvaha<br>samaye samaśīlinyāṃ dharmapatnyāṃ yaśasvinaḥ</div>
<div class="sloka" id="5_sloka13"> <a href="5.htm#5_sloka13">13 </a> <br>abhiṣekāya niṣkrānte bhṛgau dharmabhṛtāṃ vare<br>āśramaṃ tasya rakṣo 'tha pulomābhyājagāma ha</div>
<div class="sloka" id="5_sloka14"> <a href="5.htm#5_sloka14">14 </a> <br>taṃ praviśyāśramaṃ dṛṣṭvā bhṛgor bhāryām aninditām<br>hṛcchayena samāviṣṭo vicetāḥ samapadyata</div>
<div class="sloka" id="5_sloka15"> <a href="5.htm#5_sloka15">15 </a> <br>abhyāgataṃ tu tad rakṣaḥ pulomā cārudarśanā<br>nyamantrayata vanyena phalamūlādinā tadā</div>
<div class="sloka" id="5_sloka16"> <a href="5.htm#5_sloka16">16 </a> <br>tāṃ tu rakṣas tato brahman hṛcchayenābhipīḍitam<br>dṛṣṭvā hṛṣṭam abhūt tatra jihīrṣus tām aninditām</div>
<div class="sloka" id="5_sloka17"> <a href="5.htm#5_sloka17">17 </a> <br>athāgniśaraṇe 'paśyaj jvalitaṃ jātavedasam<br>tam apṛcchat tato rakṣaḥ pāvakaṃ jvalitaṃ tadā</div>
<div class="sloka" id="5_sloka18"> <a href="5.htm#5_sloka18">18 </a> <br>śaṃsa me kasya bhāryeyam agne pṛṣṭa ṛtena vai<br>satyas tvam asi satyaṃ me vada pāvakapṛcchate</div>
<div class="sloka" id="5_sloka19"> <a href="5.htm#5_sloka19">19 </a> <br>mayā hīyaṃ pūrvavṛtā bhāryārthe varavarṇinī<br>paścāt tv imāṃ pitā prādād bhṛgave 'nṛtakāriṇe</div>
<div class="sloka" id="5_sloka20"> <a href="5.htm#5_sloka20">20 </a> <br>seyaṃ yadi varārohā bhṛgor bhāryā rahogatā<br>tathā satyaṃ samākhyāhi jihīrṣāmy āśramād imām</div>
<div class="sloka" id="5_sloka21"> <a href="5.htm#5_sloka21">21 </a> <br>manyur hi hṛdayaṃ me 'dya pradahann iva tiṣṭhati<br>mat purva bhāryāṃ yad imāṃ bhṛguḥ prāpa sumadhyamām</div>
<div class="sloka" id="5_sloka22"> <a href="5.htm#5_sloka22">22 </a> <br>tad rakṣa evam āmantrya jvalitaṃ jātavedasam<br>śaṅkamāno bhṛgor bhāryāṃ punaḥ punar apṛcchata</div>
<div class="sloka" id="5_sloka23"> <a href="5.htm#5_sloka23">23 </a> <br>tvam agne sarvabhūtānām antaś carasi nityadā<br>sākṣivat puṇyapāpeṣu satyaṃ brūhi kave vacaḥ</div>
<div class="sloka" id="5_sloka24"> <a href="5.htm#5_sloka24">24 </a> <br>mat pūrvabhāryāpahṛtā bhṛguṇānṛta kāriṇā<br>seyaṃ yadi tathā me tvaṃ satyam ākhyātum arhasi</div>
<div class="sloka" id="5_sloka25"> <a href="5.htm#5_sloka25">25 </a> <br>śrutvā tvatto bhṛgor bhāryāṃ hariṣyāmy aham āśramāt<br>jātavedaḥ paśyatas te vada satyāṃ giraṃ mama</div></body></html>