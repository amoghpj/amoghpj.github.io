<html><body><div class="sloka" id="5_sloka1"> <a href="5.htm#5_sloka1">1 </a> <br>[ṣaunaka]<br>purāṇam akhilaṃ tāta pitā te 'dhītavān purā<br>kac cit tvam api tat sarvam adhīṣe lomaharṣaṇe<br>[षुनक] <br>पुराणम् अखिलं तात पिता ते 'धीतवान् पुरा <br>कच् चित् त्वम् अपि तत् सर्वम् अधीषे लोमहर्षणे </div>
<div class="sloka" id="5_sloka2"> <a href="5.htm#5_sloka2">2 </a> <br>purāṇe hi kathā divyā ādivaṃśāś ca dhīmatām<br>kathyante tāḥ purāsmābhiḥ śrutāḥ pūrvaṃ pitus tava<br>पुराणे हि कथा दिव्या आदिवंशाश् च धीमताम् <br>कथ्यन्ते ताः पुरास्माभिः श्रुताः पूर्वं पितुस् तव </div>
<div class="sloka" id="5_sloka3"> <a href="5.htm#5_sloka3">3 </a> <br>tatra vaṃśam ahaṃ pūrvaṃ śrotum icchāmi bhārgavam<br>kathayasva kathām etāṃ kalyāḥ sma śravaṇe tava<br>तत्र वंशम् अहं पूर्वं श्रोतुम् इच्छामि भार्गवम् <br>कथयस्व कथाम् एतां कल्याः स्म श्रवणे तव </div>
<div class="sloka" id="5_sloka4"> <a href="5.htm#5_sloka4">4 </a> <br>[s]<br>yad adhītaṃ purā samyag dvijaśreṣṭha mahātmabhiḥ<br>vaiśampāyana viprādyais taiś cāpi kathitaṃ purā<br>[स्] <br>यद् अधीतं पुरा सम्यग् द्विजश्रेष्ठ महात्मभिः <br>वैशम्पायन विप्राद्यैस् तैश् चापि कथितं पुरा </div>
<div class="sloka" id="5_sloka5"> <a href="5.htm#5_sloka5">5 </a> <br>yad adhītaṃ ca pitrā me samyak caiva tato mayā<br>tat tāvac chṛṇu yo devaiḥ sendraiḥ sāgnimarud gaṇaiḥ<br>pūjitaḥ pravaro vaṃśo bhṛgūṇāṃ bhṛgunandana<br>यद् अधीतं च पित्रा मे सम्यक् चैव ततो मया <br>तत् तावच् छृणु यो देवैः सेन्द्रैः साग्निमरुद् गणैः <br>पूजितः प्रवरो वंशो भृगूणां भृगुनन्दन </div>
<div class="sloka" id="5_sloka6"> <a href="5.htm#5_sloka6">6 </a> <br>imaṃ vaṃśam ahaṃ brahman bhārgavaṃ te mahāmune<br>nigadāmi kathā yuktaṃ purāṇāśraya saṃyutam<br>इमं वंशम् अहं ब्रह्मन् भार्गवं ते महामुने <br>निगदामि कथा युक्तं पुराणाश्रय संयुतम् </div>
<div class="sloka" id="5_sloka7"> <a href="5.htm#5_sloka7">7 </a> <br>bhṛgoḥ sudayitaḥ putraś cyavano nāma bhārgavaḥ<br>cyavanasyāpi dāyādaḥ pramatir nāma dhārmikaḥ<br>pramater apy abhūt putro ghṛtācyāṃ rurur ity uta<br>भृगोः सुदयितः पुत्रश् च्यवनो नाम भार्गवः <br>च्यवनस्यापि दायादः प्रमतिर् नाम धार्मिकः <br>प्रमतेर् अप्य् अभूत् पुत्रो घृताच्यां रुरुर् इत्य् उत </div>
<div class="sloka" id="5_sloka8"> <a href="5.htm#5_sloka8">8 </a> <br>ruror api suto jajñe śunako vedapāragaḥ<br>pramadvarāyāṃ dharmātmā tava pūrvapitāmahāt<br>रुरोर् अपि सुतो जज्ञे शुनको वेदपारगः <br>प्रमद्वरायां धर्मात्मा तव पूर्वपितामहात् </div>
<div class="sloka" id="5_sloka9"> <a href="5.htm#5_sloka9">9 </a> <br>tapasvī ca yaśasvī ca śrutavān brahmavittamaḥ<br>dharmiṣṭhaḥ satyavādī ca niyato niyatendriyaḥ<br>तपस्वी च यशस्वी च श्रुतवान् ब्रह्मवित्तमः <br>धर्मिष्ठः सत्यवादी च नियतो नियतेन्द्रियः </div>
<div class="sloka" id="5_sloka10"> <a href="5.htm#5_sloka10">10 </a> <br>[ṣ]<br>sūtaputra yathā tasya bhārgavasya mahātmanaḥ<br>cyavanatvaṃ parikhyātaṃ tan mamācakṣva pṛcchataḥ<br>[ष्] <br>सूतपुत्र यथा तस्य भार्गवस्य महात्मनः <br>च्यवनत्वं परिख्यातं तन् ममाचक्ष्व पृच्छतः </div>
<div class="sloka" id="5_sloka11"> <a href="5.htm#5_sloka11">11 </a> <br>[s]<br>bhṛgoḥ sudayitā bhāryā pulomety abhiviśrutā<br>tasyāṃ garbhaḥ samabhavad bhṛgor vīryasamudbhavaḥ<br>[स्] <br>भृगोः सुदयिता भार्या पुलोमेत्य् अभिविश्रुता <br>तस्यां गर्भः समभवद् भृगोर् वीर्यसमुद्भवः </div>
<div class="sloka" id="5_sloka12"> <a href="5.htm#5_sloka12">12 </a> <br>tasmin garbhe saṃbhṛte 'tha pulomāyāṃ bhṛgūdvaha<br>samaye samaśīlinyāṃ dharmapatnyāṃ yaśasvinaḥ<br>तस्मिन् गर्भे संभृते 'थ पुलोमायां भृगूद्वह <br>समये समशीलिन्यां धर्मपत्न्यां यशस्विनः </div>
<div class="sloka" id="5_sloka13"> <a href="5.htm#5_sloka13">13 </a> <br>abhiṣekāya niṣkrānte bhṛgau dharmabhṛtāṃ vare<br>āśramaṃ tasya rakṣo 'tha pulomābhyājagāma ha<br>अभिषेकाय निष्क्रान्ते भृगु धर्मभृतां वरे <br>आश्रमं तस्य रक्षो 'थ पुलोमाभ्याजगाम ह </div>
<div class="sloka" id="5_sloka14"> <a href="5.htm#5_sloka14">14 </a> <br>taṃ praviśyāśramaṃ dṛṣṭvā bhṛgor bhāryām aninditām<br>hṛcchayena samāviṣṭo vicetāḥ samapadyata<br>तं प्रविश्याश्रमं दृष्ट्वा भृगोर् भार्याम् अनिन्दिताम् <br>हृच्छयेन समाविष्टो विचेताः समपद्यत </div>
<div class="sloka" id="5_sloka15"> <a href="5.htm#5_sloka15">15 </a> <br>abhyāgataṃ tu tad rakṣaḥ pulomā cārudarśanā<br>nyamantrayata vanyena phalamūlādinā tadā<br>अभ्यागतं तु तद् रक्षः पुलोमा चारुदर्शना <br>न्यमन्त्रयत वन्येन फलमूलादिना तदा </div>
<div class="sloka" id="5_sloka16"> <a href="5.htm#5_sloka16">16 </a> <br>tāṃ tu rakṣas tato brahman hṛcchayenābhipīḍitam<br>dṛṣṭvā hṛṣṭam abhūt tatra jihīrṣus tām aninditām<br>तां तु रक्षस् ततो ब्रह्मन् हृच्छयेनाभिपीडितम् <br>दृष्ट्वा हृष्टम् अभूत् तत्र जिहीर्षुस् ताम् अनिन्दिताम् </div>
<div class="sloka" id="5_sloka17"> <a href="5.htm#5_sloka17">17 </a> <br>athāgniśaraṇe 'paśyaj jvalitaṃ jātavedasam<br>tam apṛcchat tato rakṣaḥ pāvakaṃ jvalitaṃ tadā<br>अथाग्निशरणे 'पश्यज् ज्वलितं जातवेदसम् <br>तम् अपृच्छत् ततो रक्षः पावकं ज्वलितं तदा </div>
<div class="sloka" id="5_sloka18"> <a href="5.htm#5_sloka18">18 </a> <br>śaṃsa me kasya bhāryeyam agne pṛṣṭa ṛtena vai<br>satyas tvam asi satyaṃ me vada pāvakapṛcchate<br>शंस मे कस्य भार्येयम् अग्ने पृष्ट ऋतेन वै <br>सत्यस् त्वम् असि सत्यं मे वद पावकपृच्छते </div>
<div class="sloka" id="5_sloka19"> <a href="5.htm#5_sloka19">19 </a> <br>mayā hīyaṃ pūrvavṛtā bhāryārthe varavarṇinī<br>paścāt tv imāṃ pitā prādād bhṛgave 'nṛtakāriṇe<br>मया हीयं पूर्ववृता भार्यार्थे वरवर्णिनी <br>पश्चात् त्व् इमां पिता प्रादाद् भृगवे 'नृतकारिणे </div>
<div class="sloka" id="5_sloka20"> <a href="5.htm#5_sloka20">20 </a> <br>seyaṃ yadi varārohā bhṛgor bhāryā rahogatā<br>tathā satyaṃ samākhyāhi jihīrṣāmy āśramād imām<br>सेयं यदि वरारोहा भृगोर् भार्या रहोगता <br>तथा सत्यं समाख्याहि जिहीर्षाम्य् आश्रमाद् इमाम् </div>
<div class="sloka" id="5_sloka21"> <a href="5.htm#5_sloka21">21 </a> <br>manyur hi hṛdayaṃ me 'dya pradahann iva tiṣṭhati<br>mat purva bhāryāṃ yad imāṃ bhṛguḥ prāpa sumadhyamām<br>मन्युर् हि हृदयं मे 'द्य प्रदहन्न् इव तिष्ठति <br>मत् पुर्व भार्यां यद् इमां भृगुः प्राप सुमध्यमाम् </div>
<div class="sloka" id="5_sloka22"> <a href="5.htm#5_sloka22">22 </a> <br>tad rakṣa evam āmantrya jvalitaṃ jātavedasam<br>śaṅkamāno bhṛgor bhāryāṃ punaḥ punar apṛcchata<br>तद् रक्ष एवम् आमन्त्र्य ज्वलितं जातवेदसम् <br>शङ्कमानो भृगोर् भार्यां पुनः पुनर् अपृच्छत </div>
<div class="sloka" id="5_sloka23"> <a href="5.htm#5_sloka23">23 </a> <br>tvam agne sarvabhūtānām antaś carasi nityadā<br>sākṣivat puṇyapāpeṣu satyaṃ brūhi kave vacaḥ<br>त्वम् अग्ने सर्वभूतानाम् अन्तश् चरसि नित्यदा <br>साक्षिवत् पुण्यपापेषु सत्यं ब्रूहि कवे वचः </div>
<div class="sloka" id="5_sloka24"> <a href="5.htm#5_sloka24">24 </a> <br>mat pūrvabhāryāpahṛtā bhṛguṇānṛta kāriṇā<br>seyaṃ yadi tathā me tvaṃ satyam ākhyātum arhasi<br>मत् पूर्वभार्यापहृता भृगुणानृत कारिणा <br>सेयं यदि तथा मे त्वं सत्यम् आख्यातुम् अर्हसि </div>
<div class="sloka" id="5_sloka25"> <a href="5.htm#5_sloka25">25 </a> <br>śrutvā tvatto bhṛgor bhāryāṃ hariṣyāmy aham āśramāt<br>jātavedaḥ paśyatas te vada satyāṃ giraṃ mama<br>श्रुत्वा त्वत्तो भृगोर् भार्यां हरिष्याम्य् अहम् आश्रमात् <br>जातवेदः पश्यतस् ते वद सत्यां गिरं मम </div></body></html>