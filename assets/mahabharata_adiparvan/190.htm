<html><body><div class="sloka" id="190_sloka1"> <a href="190.htm#190_sloka1">1 </a> <br>[drupada]<br>aśrutvaivaṃ vacanaṃ te maharṣe; mayā pūrvaṃ yātitaṃ kāryam etat<br>na vai śakyaṃ vihitasyāpayātuṃ; tad evedam upapannaṃ vidhānam</div>
<div class="sloka" id="190_sloka2"> <a href="190.htm#190_sloka2">2 </a> <br>diṣṭasya granthir anivartanīyaḥ; svakarmaṇā vihitaṃ neha kiṃ cit<br>kṛtaṃ nimittaṃ hi varaika hetos; tad evedam upapannaṃ bahūnām</div>
<div class="sloka" id="190_sloka3"> <a href="190.htm#190_sloka3">3 </a> <br>yathaiva kṛṣṇoktavatī purastān; naikān patīn me bhagavān dadātu<br>sa cāpy evaṃ varam ity abravīt tāṃ; devo hi veda paramaṃ yad atra</div>
<div class="sloka" id="190_sloka4"> <a href="190.htm#190_sloka4">4 </a> <br>yadi vāyaṃ vihitaḥ śaṃkareṇa; dharmo 'dharmo vā nātra mamāparādhaḥ<br>gṛhṇantv ime vidhivat pāṇim asyā; yathopajoṣaṃ vihitaiṣāṃ hi kṛṣṇā</div>
<div class="sloka" id="190_sloka5"> <a href="190.htm#190_sloka5">5 </a> <br>[vai]<br>tato 'bravīd bhagavān dharmarājam; adya puṇyāham uta pāṇḍaveya<br>adya pauṣyaṃ yogam upaiti candramāḥ; pāṇiṃ kṛṣṇāyās tvaṃ gṛhāṇādya pūrvam</div>
<div class="sloka" id="190_sloka6"> <a href="190.htm#190_sloka6">6 </a> <br>tato rājo yajñasenaḥ saputro; janyārtha yuktaṃ bahu tat tadagryam<br>samānayām āsa sutāṃ ca kṛṣṇām; āplāvya ratnair bahubhir vibhūṣya</div>
<div class="sloka" id="190_sloka7"> <a href="190.htm#190_sloka7">7 </a> <br>tataḥ sarve suhṛdas tatra tasya; samājagmuḥ sacivā mantriṇaś ca<br>draṣṭuṃ vivāhaṃ paramapratītā; dvijāś ca paurāś ca yathā pradhānāḥ</div>
<div class="sloka" id="190_sloka8"> <a href="190.htm#190_sloka8">8 </a> <br>tat tasya veśmārthi janopaśobhitaṃ; vikīrṇapadmotpalabhūṣitājiram<br>mahārharatnaughavicitram ābabhau; divaṃ yathā nirmalatārakācitam</div>
<div class="sloka" id="190_sloka9"> <a href="190.htm#190_sloka9">9 </a> <br>tatas tu te kauravarājaputrā; vibhūṣitāḥ kuṇḍalino yuvānaḥ<br>mahārhavastrā varacandanokṣitāḥ; kṛtābhiṣekāḥ kṛtamaṅgala kriyāḥ</div>
<div class="sloka" id="190_sloka10"> <a href="190.htm#190_sloka10">10 </a> <br>purohitenāgnisamānavarcasā; sahaiva dhaumyena yathāvidhi prabho<br>krameṇa sarve viviśuś ca tat sado; maharṣabhā goṣṭham ivābhinandinaḥ</div>
<div class="sloka" id="190_sloka11"> <a href="190.htm#190_sloka11">11 </a> <br>tataḥ samādhāya sa vedapārago; juhāva mantrair jvalitaṃ hutāśanam<br>yudhiṣṭhiraṃ cāpy upanīya mantravin; niyojayām āsa sahaiva kṛṣṇayā</div>
<div class="sloka" id="190_sloka12"> <a href="190.htm#190_sloka12">12 </a> <br>pradakṣiṇaṃ tau pragṛhītapāṇī; samānayām āsa sa vedapāragaḥ<br>tato 'bhyanujñāya tam ājiśobhinaṃ; purohito rājagṛhād viniryayau</div>
<div class="sloka" id="190_sloka13"> <a href="190.htm#190_sloka13">13 </a> <br>krameṇa cānena narādhipātmajā; varastriyās te jagṛhus tadā karam<br>ahany ahany uttamarūpadhāriṇo; mahārathāḥ kauravavaṃśavardhanāḥ</div>
<div class="sloka" id="190_sloka14"> <a href="190.htm#190_sloka14">14 </a> <br>idaṃ ca tatrādbhuta rūpam uttamaṃ; jagāda viprarṣir atītamānuṣam<br>mahānubhāvā kila sā sumadhyamā; babhūva kanyaiva gate gate 'hani</div>
<div class="sloka" id="190_sloka15"> <a href="190.htm#190_sloka15">15 </a> <br>kṛte vivāhe drupado dhanaṃ dadau; mahārathebhyo bahurūpam uttamam<br>śataṃ rathānāṃ varahemabhūṣiṇāṃ; caturyujāṃ hemakhalīna mālinām</div>
<div class="sloka" id="190_sloka16"> <a href="190.htm#190_sloka16">16 </a> <br>śataṃ gajānām abhipadminīṃ tathā; śataṃ girīṇām iva hemaśṛṅgiṇām<br>tathaiva dāsī śatam agryayauvanaṃ; mahārhaveṣābharaṇāmbara srajam</div>
<div class="sloka" id="190_sloka17"> <a href="190.htm#190_sloka17">17 </a> <br>pṛthak pṛthak caiva daśāyutānvitaṃ; dhanaṃ dadau saumakir agnisākṣikam<br>tathaiva vastrāṇi ca bhūṣaṇāni; prabhāvayuktāni mahādhanāni</div></body></html>