<html><body><div class="sloka" id="137_sloka1"> <a href="137.htm#137_sloka1">1 </a> <br>[vai]<br>atha rātryāṃ vyatītāyām aśoṣo nāgaro janaḥ<br>tatrājagāma tvarito didṛkṣuḥ pāṇḍunandanān<br>[वै] <br>अथ रात्र्यां व्यतीतायाम् अशोषो नागरो जनः <br>तत्राजगाम त्वरितो दिदृक्षुः पाण्डुनन्दनान् </div>
<div class="sloka" id="137_sloka2"> <a href="137.htm#137_sloka2">2 </a> <br>nirvāpayanto jvalanaṃ te janā dadṛśus tataḥ<br>jātuṣaṃ tadgṛhaṃ dagdham amātyaṃ ca purocanam<br>निर्वापयन्तो ज्वलनं ते जना ददृशुस् ततः <br>जातुषं तद्गृहं दग्धम् अमात्यं च पुरोचनम् </div>
<div class="sloka" id="137_sloka3"> <a href="137.htm#137_sloka3">3 </a> <br>nūnaṃ duryodhanenedaṃ vihitaṃ pāpakarmaṇā<br>pāṇḍavānāṃ vināśāya ity evaṃ cukruṣur janāḥ<br>नूनं दुर्योधनेनेदं विहितं पापकर्मणा <br>पाण्डवानां विनाशाय इत्य् एवं चुक्रुषुर् जनाः </div>
<div class="sloka" id="137_sloka4"> <a href="137.htm#137_sloka4">4 </a> <br>vidite dhṛtarāṣṭrasya dhārtarāṣṭro na saṃśayaḥ<br>dagdhavān pāṇḍudāyādān na hy enaṃ pratiṣiddhavān<br>विदिते धृतराष्ट्रस्य धार्तराष्ट्रो न संशयः <br>दग्धवान् पाण्डुदायादान् न ह्य् एनं प्रतिषिद्धवान् </div>
<div class="sloka" id="137_sloka5"> <a href="137.htm#137_sloka5">5 </a> <br>nūnaṃ śāṃtanavo bhīṣmo na dharmam anuvartate<br>droṇaś ca viduraś caiva kṛpaś cānye ca kauravāḥ<br>नूनं शांतनवो भीष्मो न धर्मम् अनुवर्तते <br>द्रोणश् च विदुरश् चैव कृपश् चान्ये च कुरवाः </div>
<div class="sloka" id="137_sloka6"> <a href="137.htm#137_sloka6">6 </a> <br>te vayaṃ dhṛtarāṣṭrasya preṣayāmo durātmanaḥ<br>saṃvṛttas te paraḥ kāmaḥ pāṇḍavān dagdhavān asi<br>ते वयं धृतराष्ट्रस्य प्रेषयामो दुरात्मनः <br>संवृत्तस् ते परः कामः पाण्डवान् दग्धवान् असि </div>
<div class="sloka" id="137_sloka7"> <a href="137.htm#137_sloka7">7 </a> <br>tato vyapohamānās te pāṇḍavārthe hutāśanam<br>niṣādīṃ dadṛśur dagdhāṃ pañca putrām anāgasam<br>ततो व्यपोहमानास् ते पाण्डवार्थे हुताशनम् <br>निषादीं ददृशुर् दग्धां पञ्च पुत्राम् अनागसम् </div>
<div class="sloka" id="137_sloka8"> <a href="137.htm#137_sloka8">8 </a> <br>khanakena tu tenaiva veśma śodhayatā bilam<br>pāṃsubhiḥ pratyapihitaṃ puruṣais tair alakṣitam<br>खनकेन तु तेनैव वेश्म शोधयता बिलम् <br>पांसुभिः प्रत्यपिहितं पुरुषैस् तैर् अलक्षितम् </div>
<div class="sloka" id="137_sloka9"> <a href="137.htm#137_sloka9">9 </a> <br>tatas te preṣayām āsur dhṛtarāṣṭrasya nāgarāḥ<br>pāṇḍavān agninā dagdhān amātyaṃ ca purocanam<br>ततस् ते प्रेषयाम् आसुर् धृतराष्ट्रस्य नागराः <br>पाण्डवान् अग्निना दग्धान् अमात्यं च पुरोचनम् </div>
<div class="sloka" id="137_sloka10"> <a href="137.htm#137_sloka10">10 </a> <br>śrutvā tu dhṛtarāṣṭras tad rājā sumahad apriyam<br>vināśaṃ pāṇḍuputrāṇāṃ vilalāpa suduḥkhitaḥ<br>श्रुत्वा तु धृतराष्ट्रस् तद् राजा सुमहद् अप्रियम् <br>विनाशं पाण्डुपुत्राणां विललाप सुदुःखितः </div>
<div class="sloka" id="137_sloka11"> <a href="137.htm#137_sloka11">11 </a> <br>adya pāṇḍur mṛto rājā bhrātā mama sudurlabhaḥ<br>teṣu vīreṣu dagdheṣu mātrā saha viśeṣataḥ<br>अद्य पाण्डुर् मृतो राजा भ्राता मम सुदुर्लभः <br>तेषु वीरेषु दग्धेषु मात्रा सह विशेषतः </div>
<div class="sloka" id="137_sloka12"> <a href="137.htm#137_sloka12">12 </a> <br>gacchantu puruṣāḥ śīghraṃ nagaraṃ vāraṇāvatam<br>satkārayantu tān vīrān kunti rājasutāṃ ca tām<br>गच्छन्तु पुरुषाः शीघ्रं नगरं वारणावतम् <br>सत्कारयन्तु तान् वीरान् कुन्ति राजसुतां च ताम् </div>
<div class="sloka" id="137_sloka13"> <a href="137.htm#137_sloka13">13 </a> <br>kārayantu ca kulyāni śubhrāṇi ca mahānti ca<br>ye ca tatra mṛtās teṣāṃ suhṛdo 'rcantu tān api<br>कारयन्तु च कुल्यानि शुभ्राणि च महान्ति च <br>ये च तत्र मृतास् तेषां सुहृदो 'र्चन्तु तान् अपि </div>
<div class="sloka" id="137_sloka14"> <a href="137.htm#137_sloka14">14 </a> <br>evaṃgate mayā śakyaṃ yad yat kārayituṃ hitam<br>pāṇḍavānāṃ ca kuntyāś ca tat sarvaṃ kriyatāṃ dhanaiḥ<br>एवंगते मया शक्यं यद् यत् कारयितुं हितम् <br>पाण्डवानां च कुन्त्याश् च तत् सर्वं क्रियतां धनैः </div>
<div class="sloka" id="137_sloka15"> <a href="137.htm#137_sloka15">15 </a> <br>evam uktvā tataś cakre jñātibhiḥ parivāritaḥ<br>udakaṃ pāṇḍuputrāṇāṃ dhṛtarāṣṭro 'mbikā sutaḥ<br>एवम् उक्त्वा ततश् चक्रे ज्ञातिभिः परिवारितः <br>उदकं पाण्डुपुत्राणां धृतराष्ट्रो 'म्बिका सुतः </div>
<div class="sloka" id="137_sloka16"> <a href="137.htm#137_sloka16">16 </a> <br>cukruśuḥ kauravāḥ sarve bhṛśaṃ śokaparāyaṇāḥ<br>viduras tv alpaśaś cakre śokaṃ veda paraṃ hi saḥ<br>चुक्रुशुः कुरवाः सर्वे भृशं शोकपरायणाः <br>विदुरस् त्व् अल्पशश् चक्रे शोकं वेद परं हि सः </div>
<div class="sloka" id="137_sloka17"> <a href="137.htm#137_sloka17">17 </a> <br>pāṇḍavāś cāpi nirgatya nagarād vāraṇāvatāt<br>javena prayayū rājan dakṣiṇāṃ diśam āśritāḥ<br>पाण्डवाश् चापि निर्गत्य नगराद् वारणावतात् <br>जवेन प्रययू राजन् दक्षिणां दिशम् आश्रिताः </div>
<div class="sloka" id="137_sloka18"> <a href="137.htm#137_sloka18">18 </a> <br>vijñāya niśi panthānaṃ nakṣatrair dakṣiṇāmukhāḥ<br>yatamānā vanaṃ rājan gahanaṃ pratipedire<br>विज्ञाय निशि पन्थानं नक्षत्रैर् दक्षिणामुखाः <br>यतमाना वनं राजन् गहनं प्रतिपेदिरे </div>
<div class="sloka" id="137_sloka19"> <a href="137.htm#137_sloka19">19 </a> <br>tataḥ śrāntāḥ pipāsārtā nidrāndhāḥ pāṇḍunandanāḥ<br>punar ūcur mahāvīryaṃ bhīmasenam idaṃ vacaḥ<br>ततः श्रान्ताः पिपासार्ता निद्रान्धाः पाण्डुनन्दनाः <br>पुनर् ऊचुर् महावीर्यं भीमसेनम् इदं वचः </div>
<div class="sloka" id="137_sloka20"> <a href="137.htm#137_sloka20">20 </a> <br>itaḥ kaṣṭataraṃ kiṃ nu yad vayaṃ gahane vane<br>diśaś ca na prajānīmo gantuṃ caiva na śakrumaḥ<br>इतः कष्टतरं किं नु यद् वयं गहने वने <br>दिशश् च न प्रजानीमो गन्तुं चैव न शक्रुमः </div>
<div class="sloka" id="137_sloka21"> <a href="137.htm#137_sloka21">21 </a> <br>taṃ ca pāpaṃ na jānīmo yadi dagdhaḥ purocanaḥ<br>kathaṃ nu vipramucyema bhayād asmād alakṣitāḥ<br>तं च पापं न जानीमो यदि दग्धः पुरोचनः <br>कथं नु विप्रमुच्येम भयाद् अस्माद् अलक्षिताः </div>
<div class="sloka" id="137_sloka22"> <a href="137.htm#137_sloka22">22 </a> <br>punar asmān upādāya tathaiva vraja bhārata<br>tvaṃ hi no balavān eko yathā satatagas tathā<br>पुनर् अस्मान् उपादाय तथैव व्रज भारत <br>त्वं हि नो बलवान् एको यथा सततगस् तथा </div></body></html>