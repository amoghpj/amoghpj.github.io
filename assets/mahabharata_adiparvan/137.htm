<html><body><div class="sloka" id="137_sloka1"> <a href="137.htm#137_sloka1">1 </a> <br>[vai]<br>atha rātryāṃ vyatītāyām aśoṣo nāgaro janaḥ<br>tatrājagāma tvarito didṛkṣuḥ pāṇḍunandanān</div>
<div class="sloka" id="137_sloka2"> <a href="137.htm#137_sloka2">2 </a> <br>nirvāpayanto jvalanaṃ te janā dadṛśus tataḥ<br>jātuṣaṃ tadgṛhaṃ dagdham amātyaṃ ca purocanam</div>
<div class="sloka" id="137_sloka3"> <a href="137.htm#137_sloka3">3 </a> <br>nūnaṃ duryodhanenedaṃ vihitaṃ pāpakarmaṇā<br>pāṇḍavānāṃ vināśāya ity evaṃ cukruṣur janāḥ</div>
<div class="sloka" id="137_sloka4"> <a href="137.htm#137_sloka4">4 </a> <br>vidite dhṛtarāṣṭrasya dhārtarāṣṭro na saṃśayaḥ<br>dagdhavān pāṇḍudāyādān na hy enaṃ pratiṣiddhavān</div>
<div class="sloka" id="137_sloka5"> <a href="137.htm#137_sloka5">5 </a> <br>nūnaṃ śāṃtanavo bhīṣmo na dharmam anuvartate<br>droṇaś ca viduraś caiva kṛpaś cānye ca kauravāḥ</div>
<div class="sloka" id="137_sloka6"> <a href="137.htm#137_sloka6">6 </a> <br>te vayaṃ dhṛtarāṣṭrasya preṣayāmo durātmanaḥ<br>saṃvṛttas te paraḥ kāmaḥ pāṇḍavān dagdhavān asi</div>
<div class="sloka" id="137_sloka7"> <a href="137.htm#137_sloka7">7 </a> <br>tato vyapohamānās te pāṇḍavārthe hutāśanam<br>niṣādīṃ dadṛśur dagdhāṃ pañca putrām anāgasam</div>
<div class="sloka" id="137_sloka8"> <a href="137.htm#137_sloka8">8 </a> <br>khanakena tu tenaiva veśma śodhayatā bilam<br>pāṃsubhiḥ pratyapihitaṃ puruṣais tair alakṣitam</div>
<div class="sloka" id="137_sloka9"> <a href="137.htm#137_sloka9">9 </a> <br>tatas te preṣayām āsur dhṛtarāṣṭrasya nāgarāḥ<br>pāṇḍavān agninā dagdhān amātyaṃ ca purocanam</div>
<div class="sloka" id="137_sloka10"> <a href="137.htm#137_sloka10">10 </a> <br>śrutvā tu dhṛtarāṣṭras tad rājā sumahad apriyam<br>vināśaṃ pāṇḍuputrāṇāṃ vilalāpa suduḥkhitaḥ</div>
<div class="sloka" id="137_sloka11"> <a href="137.htm#137_sloka11">11 </a> <br>adya pāṇḍur mṛto rājā bhrātā mama sudurlabhaḥ<br>teṣu vīreṣu dagdheṣu mātrā saha viśeṣataḥ</div>
<div class="sloka" id="137_sloka12"> <a href="137.htm#137_sloka12">12 </a> <br>gacchantu puruṣāḥ śīghraṃ nagaraṃ vāraṇāvatam<br>satkārayantu tān vīrān kunti rājasutāṃ ca tām</div>
<div class="sloka" id="137_sloka13"> <a href="137.htm#137_sloka13">13 </a> <br>kārayantu ca kulyāni śubhrāṇi ca mahānti ca<br>ye ca tatra mṛtās teṣāṃ suhṛdo 'rcantu tān api</div>
<div class="sloka" id="137_sloka14"> <a href="137.htm#137_sloka14">14 </a> <br>evaṃgate mayā śakyaṃ yad yat kārayituṃ hitam<br>pāṇḍavānāṃ ca kuntyāś ca tat sarvaṃ kriyatāṃ dhanaiḥ</div>
<div class="sloka" id="137_sloka15"> <a href="137.htm#137_sloka15">15 </a> <br>evam uktvā tataś cakre jñātibhiḥ parivāritaḥ<br>udakaṃ pāṇḍuputrāṇāṃ dhṛtarāṣṭro 'mbikā sutaḥ</div>
<div class="sloka" id="137_sloka16"> <a href="137.htm#137_sloka16">16 </a> <br>cukruśuḥ kauravāḥ sarve bhṛśaṃ śokaparāyaṇāḥ<br>viduras tv alpaśaś cakre śokaṃ veda paraṃ hi saḥ</div>
<div class="sloka" id="137_sloka17"> <a href="137.htm#137_sloka17">17 </a> <br>pāṇḍavāś cāpi nirgatya nagarād vāraṇāvatāt<br>javena prayayū rājan dakṣiṇāṃ diśam āśritāḥ</div>
<div class="sloka" id="137_sloka18"> <a href="137.htm#137_sloka18">18 </a> <br>vijñāya niśi panthānaṃ nakṣatrair dakṣiṇāmukhāḥ<br>yatamānā vanaṃ rājan gahanaṃ pratipedire</div>
<div class="sloka" id="137_sloka19"> <a href="137.htm#137_sloka19">19 </a> <br>tataḥ śrāntāḥ pipāsārtā nidrāndhāḥ pāṇḍunandanāḥ<br>punar ūcur mahāvīryaṃ bhīmasenam idaṃ vacaḥ</div>
<div class="sloka" id="137_sloka20"> <a href="137.htm#137_sloka20">20 </a> <br>itaḥ kaṣṭataraṃ kiṃ nu yad vayaṃ gahane vane<br>diśaś ca na prajānīmo gantuṃ caiva na śakrumaḥ</div>
<div class="sloka" id="137_sloka21"> <a href="137.htm#137_sloka21">21 </a> <br>taṃ ca pāpaṃ na jānīmo yadi dagdhaḥ purocanaḥ<br>kathaṃ nu vipramucyema bhayād asmād alakṣitāḥ</div>
<div class="sloka" id="137_sloka22"> <a href="137.htm#137_sloka22">22 </a> <br>punar asmān upādāya tathaiva vraja bhārata<br>tvaṃ hi no balavān eko yathā satatagas tathā</div></body></html>