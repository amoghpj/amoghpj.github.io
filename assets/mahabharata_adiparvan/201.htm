<html><body><div class="sloka" id="201_sloka1"> <a href="201.htm#201_sloka1">1 </a> <br>[nārada]<br>śṛṇu me vistareṇemam itihāsaṃ purātanam<br>bhrātṛbhīḥ sahitaḥ pārtha yathāvṛttaṃ yudhiṣṭhira</div>
<div class="sloka" id="201_sloka2"> <a href="201.htm#201_sloka2">2 </a> <br>mahāsurasyānvavāye hiraṇyakaśipoḥ purā<br>nikumbho nāma daityendras tejasvī balavān abhūt</div>
<div class="sloka" id="201_sloka3"> <a href="201.htm#201_sloka3">3 </a> <br>tasya putrau mahāvīryau jātau bhīmaparākramau<br>sahānyonyena bhuñjāte vinānyonyaṃ na gacchataḥ</div>
<div class="sloka" id="201_sloka4"> <a href="201.htm#201_sloka4">4 </a> <br>anyonyasya priyakarāv anyonyasya priyaṃvadau<br>ekaśīlasamācārau dvidhaivaikaṃ yathā kṛtau</div>
<div class="sloka" id="201_sloka5"> <a href="201.htm#201_sloka5">5 </a> <br>tau vivṛddhau mahāvīryau kāryeṣv apy ekaniścayau<br>trailokyavijayārthāya samāsthāyaika niścayam</div>
<div class="sloka" id="201_sloka6"> <a href="201.htm#201_sloka6">6 </a> <br>kṛtvā dīkṣāṃ gatau vindhyaṃ tatrograṃ tepatus tapaḥ<br>tau tu dīrgheṇa kālena tapo yuktau babhūvatuḥ</div>
<div class="sloka" id="201_sloka7"> <a href="201.htm#201_sloka7">7 </a> <br>kṣutpipāsāpariśrāntau jaṭāvalkaladhāriṇau<br>malopacita sarvāṅgau vāyubhakṣau babhūvatuḥ</div>
<div class="sloka" id="201_sloka8"> <a href="201.htm#201_sloka8">8 </a> <br>ātmamāṃsāni juhvantau pādāṅguṣṭhāgradhiṣṭhitau<br>ūrdhvabāhū cānimiṣau dīrghakālaṃ dhṛtavratau</div>
<div class="sloka" id="201_sloka9"> <a href="201.htm#201_sloka9">9 </a> <br>tayos tapaḥ prabhāveṇa dīrghakālaṃ pratāpitaḥ<br>dhūmaṃ pramumuce vindhyas tad adbhutam ivābhavat</div>
<div class="sloka" id="201_sloka10"> <a href="201.htm#201_sloka10">10 </a> <br>tato devābhavan bhītā ugraṃ dṛṣṭvā tayos tapaḥ<br>tapo vighātārtham atho devā vighnāni cakrire</div>
<div class="sloka" id="201_sloka11"> <a href="201.htm#201_sloka11">11 </a> <br>ratnaiḥ pralobhayām āsuḥ strībhiś cobhau punaḥ punaḥ<br>na ca tau cakratur bhaṅgaṃ vratasya sumahāvratau</div>
<div class="sloka" id="201_sloka12"> <a href="201.htm#201_sloka12">12 </a> <br>atha māyāṃ punar devās tayoś cakrur mahātmanoḥ<br>bhaginyo mātaro bhāryās tayoḥ parijanas tathā</div>
<div class="sloka" id="201_sloka13"> <a href="201.htm#201_sloka13">13 </a> <br>paripātyamānā vitrastāḥ śūlahastena rakṣasā<br>srastābharaṇa keśāntā ekāntabhraṣṭavāsasaḥ</div>
<div class="sloka" id="201_sloka14"> <a href="201.htm#201_sloka14">14 </a> <br>abhidhāvya tataḥ sarvās tau trāhīti vicukruśuḥ<br>na ca tau cakratur bhaṅgaṃ vratasya sumahāvratau</div>
<div class="sloka" id="201_sloka15"> <a href="201.htm#201_sloka15">15 </a> <br>yadā kṣobhaṃ nopayāti nārtim anyataras tayoḥ<br>tataḥ striyas tā bhūtaṃ ca sarvam antaradhīyata</div>
<div class="sloka" id="201_sloka16"> <a href="201.htm#201_sloka16">16 </a> <br>tataḥ pitā mahaḥ sākṣād abhigamya mahāsurau<br>vareṇa chandayām āsa sarvalokapitāmahaḥ</div>
<div class="sloka" id="201_sloka17"> <a href="201.htm#201_sloka17">17 </a> <br>tataḥ sundopasundau tau bhrātarau dṛḍhavikramau<br>dṛṣṭvā pitāmahaṃ devaṃ tasthatuḥ prāñjalītadā</div>
<div class="sloka" id="201_sloka18"> <a href="201.htm#201_sloka18">18 </a> <br>ūcatuś ca prabhuṃ devaṃ tatas tau sahitau tadā<br>āvayos tapasānena yadi prītaḥ pitāmahaḥ</div>
<div class="sloka" id="201_sloka19"> <a href="201.htm#201_sloka19">19 </a> <br>māyāvidāv astravidau balinau kāmarūpiṇau<br>ubhāv apy amarau syāvaḥ prasanno yadi no prabhuḥ</div>
<div class="sloka" id="201_sloka20"> <a href="201.htm#201_sloka20">20 </a> <br>[pitāmaha]<br>ṛte 'maratvam anyad vāṃ sarvam uktaṃ bhaviṣyati<br>anyad vṛṇītāṃ mṛtyoś ca vidhānam amaraiḥ samam</div>
<div class="sloka" id="201_sloka21"> <a href="201.htm#201_sloka21">21 </a> <br>kariṣyāvedam iti yan mahad abhyutthitaṃ tapaḥ<br>yuvayor hetunānena nāmaratvaṃ vidhīyate</div>
<div class="sloka" id="201_sloka22"> <a href="201.htm#201_sloka22">22 </a> <br>trailokyavijayārthāya bhavadbhyām āsthitaṃ tapaḥ<br>hetunānena daityendrau na vāṃ kāmaṃ karomy aham</div>
<div class="sloka" id="201_sloka23"> <a href="201.htm#201_sloka23">23 </a> <br>[sundaupasundāv]<br>triṣu lokeṣu yad bhūtaṃ kiṃ cit sthāvarajaṅgamam<br>sarvasmān nau bhayaṃ na syād ṛte 'nyonyaṃ pitāmaha</div>
<div class="sloka" id="201_sloka24"> <a href="201.htm#201_sloka24">24 </a> <br>[pitāmaha]<br>yat prārthitaṃ yathoktaṃ ca kāmam etad dadāni vām<br>mṛtyor vidhānam etac ca yathāvad vāṃ bhaviṣyati</div>
<div class="sloka" id="201_sloka25"> <a href="201.htm#201_sloka25">25 </a> <br>[nārada]<br>tataḥ pitāmaho dāttvā varam etat tadā tayoḥ<br>nivartya tapasas tau ca brahmalokaṃ jagāma ha</div>
<div class="sloka" id="201_sloka26"> <a href="201.htm#201_sloka26">26 </a> <br>labdhvā varāṇi sarvāṇi daityendrāv api tāv ubhau<br>avadhyau sarvalokasya svam eva bhavanaṃ gatau</div>
<div class="sloka" id="201_sloka27"> <a href="201.htm#201_sloka27">27 </a> <br>tau tu labdhavarau dṛṣṭvā kṛtakāmau mahāsurau<br>sarvaḥ suhṛjjanas tābhyāṃ pramodam upajagmivān</div>
<div class="sloka" id="201_sloka28"> <a href="201.htm#201_sloka28">28 </a> <br>tatas tau tu jaṭā hitvā maulinau saṃbabhūvatuḥ<br>mahārhābharaṇopetau virajo'mbaradhāriṇau</div>
<div class="sloka" id="201_sloka29"> <a href="201.htm#201_sloka29">29 </a> <br>akālakaumudīṃ caiva cakratuḥ sārvakāmikī<br>daityendrau paramaprītau tayoś caiva suhṛjjanaḥ</div>
<div class="sloka" id="201_sloka30"> <a href="201.htm#201_sloka30">30 </a> <br>bhakṣyatāṃ bhujyatāṃ nityaṃ ramyatāṃ gīyatām iti<br>pīyatāṃ dīyatāṃ ceti vāca āsan gṛhe gṛhe</div>
<div class="sloka" id="201_sloka31"> <a href="201.htm#201_sloka31">31 </a> <br>tatra tatra mahāpānair utkṛṣṭatalanāditaiḥ<br>hṛṣṭaṃ pramuditaṃ sarvaṃ daityānām abhavat puram</div></body></html>