<html><body><div class="sloka" id="213_sloka1"> <a href="213.htm#213_sloka1">1 </a> <br>[vai]<br>uktavanto yadā vākyam asakṛt sarvavṛṣṇayaḥ<br>tato 'bravīd vāsudevo vākyaṃ dharmārthasaṃhitam</div>
<div class="sloka" id="213_sloka2"> <a href="213.htm#213_sloka2">2 </a> <br>nāvamānaṃ kulasyāsya guḍā keśaḥ prayuktavān<br>saṃmāno 'bhyadhikas tena prayukto 'yam asaṃśayam</div>
<div class="sloka" id="213_sloka3"> <a href="213.htm#213_sloka3">3 </a> <br>arthalubdhān na vaḥ pārtho manyate sātvatān sadā<br>svayaṃvaram anādhṛṣyaṃ manyate cāpi pāṇḍavaḥ</div>
<div class="sloka" id="213_sloka4"> <a href="213.htm#213_sloka4">4 </a> <br>pradānam api kanyāyāḥ paśuvat ko 'numaṃsyate<br>vikramaṃ cāpy apatyasya kaḥ kuryāt puruṣo bhuvi</div>
<div class="sloka" id="213_sloka5"> <a href="213.htm#213_sloka5">5 </a> <br>etān doṣāṃś ca kaunteyo dṛṣṭavān iti me matiḥ<br>ataḥ prasahya hṛtavān kanyāṃ dharmeṇa pāṇḍavaḥ</div>
<div class="sloka" id="213_sloka6"> <a href="213.htm#213_sloka6">6 </a> <br>ucitaś caiva saṃbandhaḥ subhadrā ca yaśasvinī<br>eṣa cāpīdṛśaḥ pārthaḥ prasahya hṛtavān iti</div>
<div class="sloka" id="213_sloka7"> <a href="213.htm#213_sloka7">7 </a> <br>bharatasyānvaye jātaṃ śaṃtanoś ca mahātmanaḥ<br>kuntibhojātmajā putraṃ ko bubhūṣeta nārjunam</div>
<div class="sloka" id="213_sloka8"> <a href="213.htm#213_sloka8">8 </a> <br>na ca paśyāmi yaḥ pārthaṃ vikrameṇa parājayet<br>api sarveṣu lokeṣu saindra rudreṣu māriṣa</div>
<div class="sloka" id="213_sloka9"> <a href="213.htm#213_sloka9">9 </a> <br>sa ca nāma rathas tādṛṅ madīyās te ca vājinaḥ<br>yoddhā pārthaś ca śīghrāstrāḥ ko nu tena samo bhavet</div>
<div class="sloka" id="213_sloka10"> <a href="213.htm#213_sloka10">10 </a> <br>tam anudrutya sāntvena parameṇa dhanaṃjayam<br>nivartayadhvaṃ saṃhṛṣṭā mamaiṣā paramā matiḥ</div>
<div class="sloka" id="213_sloka11"> <a href="213.htm#213_sloka11">11 </a> <br>yadi nirjitya vaḥ pārtho balād gacchet svakaṃ puram<br>praṇaśyed vo yaśaḥ sadyo na tu sāntve parājayaḥ</div>
<div class="sloka" id="213_sloka12"> <a href="213.htm#213_sloka12">12 </a> <br>tac chrutvā vāsudevasya tathā cakrur janādhipa<br>nivṛttaś cārjunas tatra vivāhaṃ kṛtavāṃs tataḥ</div>
<div class="sloka" id="213_sloka13"> <a href="213.htm#213_sloka13">13 </a> <br>uṣitvā tatra kaunteyaḥ saṃvatsaraparāḥ kṣapāḥ<br>puṣkareṣu tataḥ śiṣṭaṃ kālaṃ vartitavān prabhuḥ<br>pūrṇe tu dvādaśe varṣe khāṇḍava prastham āviśat</div>
<div class="sloka" id="213_sloka14"> <a href="213.htm#213_sloka14">14 </a> <br>abhigamya sa rājānaṃ vinayena samāhitaḥ<br>abhyarcya brāhmaṇān pārtho draupadīm abhijagmivān</div>
<div class="sloka" id="213_sloka15"> <a href="213.htm#213_sloka15">15 </a> <br>taṃ draupadī pratyuvāca praṇayāt kurunandanam<br>tatraiva gaccha kaunteya yatra sā sātvatātmajā<br>subaddhasyāpi bhārasya pūrvabandhaḥ ślathāyate</div>
<div class="sloka" id="213_sloka16"> <a href="213.htm#213_sloka16">16 </a> <br>tathā bahuvidhaṃ kṛṣṇāṃ vilapantīṃ dhanaṃjayaḥ<br>sāntvayām āsa bhūyaś ca kṣamayām āsa cāsakṛt</div>
<div class="sloka" id="213_sloka17"> <a href="213.htm#213_sloka17">17 </a> <br>subhadrāṃ tvaramāṇaś ca raktakauśeya vāsasam<br>pārthaḥ prasthāpayām āsa kṛtvā gopālikā vapuḥ</div>
<div class="sloka" id="213_sloka18"> <a href="213.htm#213_sloka18">18 </a> <br>sādhikaṃ tena rūpeṇa śobhamānā yaśasvinī<br>bhavanaṃ śreṣṭham āsādya vīra patnī varāṅganā<br>vavande pṛthu tāmrākṣī pṛthāṃ bhadrā yaśasvinī</div>
<div class="sloka" id="213_sloka19"> <a href="213.htm#213_sloka19">19 </a> <br>tato 'bhigamya tvaritā pūrṇendusadṛśānanā<br>vavande draupadīṃ bhadrā preṣyāham iti cābravīt</div>
<div class="sloka" id="213_sloka20"> <a href="213.htm#213_sloka20">20 </a> <br>pratyutthāya ca tāṃ kṛṣṇā svasāraṃ mādhavasya tām<br>sasvaje cāvadat prītā niḥsapatno 'stu te patiḥ<br>tathaiva muditā bhadrā tām uvācaivam astv iti</div>
<div class="sloka" id="213_sloka21"> <a href="213.htm#213_sloka21">21 </a> <br>tatas te hṛṣṭamanasaḥ pāṇḍaveyā mahārathāḥ<br>kuntī ca paramaprītā babhūva janamejaya</div>
<div class="sloka" id="213_sloka22"> <a href="213.htm#213_sloka22">22 </a> <br>śrutvā tu puṇḍarīkākṣaḥ saṃprāptaṃ svapurottamam<br>arjunaṃ pāṇḍavaśreṣṭham indraprasthagataṃ tadā</div>
<div class="sloka" id="213_sloka23"> <a href="213.htm#213_sloka23">23 </a> <br>ājagāma viśuddhātmā saha rāmeṇa keśavaḥ<br>vṛṣṇyandhakamahāmātraiḥ saha vīrair mahārathaiḥ</div>
<div class="sloka" id="213_sloka24"> <a href="213.htm#213_sloka24">24 </a> <br>bhrātṛbhiś ca kumāraiś ca yodhaiś ca śataśo vṛtaḥ<br>sainyena mahatā śaurir abhiguptaḥ paraṃtapaḥ</div>
<div class="sloka" id="213_sloka25"> <a href="213.htm#213_sloka25">25 </a> <br>tatra dānapatir dhīmān ājagāma mahāyaśāḥ<br>akrūro vṛṣṇivīrāṇāṃ senāpatir ariṃdamaḥ</div>
<div class="sloka" id="213_sloka26"> <a href="213.htm#213_sloka26">26 </a> <br>anādhṛṣṭir mahātejā uddhavaś ca mahāyaśāḥ<br>sākṣād bṛhaspateḥ śiṣyo mahābuddhir mahāyaśāḥ</div>
<div class="sloka" id="213_sloka27"> <a href="213.htm#213_sloka27">27 </a> <br>satyakaḥ sātyakiś caiva kṛtavarmā ca sātvataḥ<br>pradyumnaś caiva sāmbaś ca niśaṭhaḥ śaṅkur eva ca</div>
<div class="sloka" id="213_sloka28"> <a href="213.htm#213_sloka28">28 </a> <br>cārudeṣṇaś ca vikrānto jhillī vipṛthur eva ca<br>sāraṇaś ca mahābāhur gadaś ca viduṣāṃ varaḥ</div>
<div class="sloka" id="213_sloka29"> <a href="213.htm#213_sloka29">29 </a> <br>ete cānye ca bahavo vṛṣṇibhojāndhakās tathā<br>ājagmuḥ khāṇḍava prastham ādāya haraṇaṃ bahu</div>
<div class="sloka" id="213_sloka30"> <a href="213.htm#213_sloka30">30 </a> <br>tato yudhiṣṭhiro rājā śrutvā mādhavam āgatam<br>pratigrahārthaṃ kṛṣṇasya yamau prāsthāpayat tadā</div>
<div class="sloka" id="213_sloka31"> <a href="213.htm#213_sloka31">31 </a> <br>tābhyāṃ pratigṛhītaṃ tad vṛṣṇicakraṃ samṛddhimat<br>viveśa khāṇḍava prasthaṃ patākādhvajaśobhitam</div>
<div class="sloka" id="213_sloka32"> <a href="213.htm#213_sloka32">32 </a> <br>siktasaṃmṛṣṭapanthānaṃ puṣpaprakara śobhitam<br>candanasya rasaiḥ śītaiḥ puṇyagandhair niṣevitam</div>
<div class="sloka" id="213_sloka33"> <a href="213.htm#213_sloka33">33 </a> <br>dahyatāguruṇā caiva deśe deśe sugandhinā<br>susaṃmṛṣṭa janākīrṇaṃ vaṇigbhir upaśobhitam</div>
<div class="sloka" id="213_sloka34"> <a href="213.htm#213_sloka34">34 </a> <br>pratipede mahābāhuḥ saha rāmeṇa keśavaḥ<br>vṛṣṇyandhakamahābhojaiḥ saṃvṛtaḥ puruṣottamaḥ</div>
<div class="sloka" id="213_sloka35"> <a href="213.htm#213_sloka35">35 </a> <br>saṃpūjyamānaḥ pauraiś ca brāhmaṇaiś ca sahasraśaḥ<br>viveśa bhavanaṃ rājñaḥ puraṃdara gṛhopamam</div>
<div class="sloka" id="213_sloka36"> <a href="213.htm#213_sloka36">36 </a> <br>yudhiṣṭhiras tu rāmeṇa samāgacchad yathāvidhi<br>mūrdhni keśavam āghrāya paryaṣvajata bāhunā</div>
<div class="sloka" id="213_sloka37"> <a href="213.htm#213_sloka37">37 </a> <br>taṃ prīyamāṇaṃ kṛṣṇas tu vinayenābhyapūjayat<br>bhīmaṃ ca puruṣavyāghraṃ vidhivat pratyapūjayat</div>
<div class="sloka" id="213_sloka38"> <a href="213.htm#213_sloka38">38 </a> <br>tāṃś ca vṛṣṇyandhakaśreṣṭhān dharmarājo yudhiṣṭhiraḥ<br>pratijagrāha satkārair yathāvidhi yathopagam</div>
<div class="sloka" id="213_sloka39"> <a href="213.htm#213_sloka39">39 </a> <br>guruvat pūjayām āsa kāṃś cit kāṃś cid vayasyavat<br>kāṃś cid abhyavadat premṇā kaiś cid apy abhivāditaḥ</div>
<div class="sloka" id="213_sloka40"> <a href="213.htm#213_sloka40">40 </a> <br>tato dadau vāsudevo janyārthe dhanam uttamam<br>haraṇaṃ vai subhadrāyā jñātideyaṃ mahāyaśāḥ</div>
<div class="sloka" id="213_sloka41"> <a href="213.htm#213_sloka41">41 </a> <br>rathānāṃ kāñcanāṅgānāṃ kiṅkiṇījālamālinām<br>caturyujām upetānāṃ sūtaiḥ kuśalasaṃmataiḥ<br>sahasraṃ pradadau kṛṣṇo gavām ayutam eva ca</div>
<div class="sloka" id="213_sloka42"> <a href="213.htm#213_sloka42">42 </a> <br>śrīmān māthuradeśyānāṃ dogdhrīṇāṃ puṇyavarcasām<br>vaḍavānāṃ ca śubhrāṇāṃ candrāṃśusamavarcasām<br>dadau janārdanaḥ prītyā sahasraṃ hemabhūṣaṇam</div>
<div class="sloka" id="213_sloka43"> <a href="213.htm#213_sloka43">43 </a> <br>tathaivāśvatarīṇāṃ ca dāntānāṃ vātaraṃhasām<br>śatāny añjana keśīnāṃ śvetānāṃ pañca pañca ca</div>
<div class="sloka" id="213_sloka44"> <a href="213.htm#213_sloka44">44 </a> <br>snapanotsādane caiva suyuktaṃ vayasānvitam<br>strīṇāṃ sahasraṃ gaurīṇāṃ suveṣāṇāṃ suvarcasām</div>
<div class="sloka" id="213_sloka45"> <a href="213.htm#213_sloka45">45 </a> <br>suvarṇaśatakaṇṭhīnām arogāṇāṃ suvāsasām<br>paricaryāsu dakṣāṇāṃ pradadau puṣkarekṣaṇaḥ</div>
<div class="sloka" id="213_sloka46"> <a href="213.htm#213_sloka46">46 </a> <br>kṛtākṛtasya mukhyasya kanakasyāgnivarcasaḥ<br>manuṣyabhārān dāśārho dadau daśa janārdanaḥ</div>
<div class="sloka" id="213_sloka47"> <a href="213.htm#213_sloka47">47 </a> <br>gajānāṃ tu prabhinnānāṃ tridhā prasravatāṃ madam<br>girikūṭa nikāśānāṃ samareṣv anivartinām</div>
<div class="sloka" id="213_sloka48"> <a href="213.htm#213_sloka48">48 </a> <br>kḷptānāṃ paṭu ghaṇṭānāṃ varāṇāṃ hemamālinām<br>hastyārohair upetānāṃ sahasraṃ sāhasa priyaḥ</div>
<div class="sloka" id="213_sloka49"> <a href="213.htm#213_sloka49">49 </a> <br>rāmaḥ pādagrāhaṇikaṃ dadau pārthāya lāṅgalī<br>prīyamāṇo haladharaḥ saṃbandha prītim āvahan</div>
<div class="sloka" id="213_sloka50"> <a href="213.htm#213_sloka50">50 </a> <br>sa mahādhanaratnaugho vastrakambala phenavān<br>mahāgajamahāgrāhaḥ patākā śaivalākulaḥ</div>
<div class="sloka" id="213_sloka51"> <a href="213.htm#213_sloka51">51 </a> <br>pāṇḍusāgaram āviddhaḥ praviveśa mahānadaḥ<br>pūrṇam āpūrayaṃs teṣāṃ dviṣac chokāvaho 'bhavat</div>
<div class="sloka" id="213_sloka52"> <a href="213.htm#213_sloka52">52 </a> <br>pratijagrāha tat sarvaṃ dharmarājo yudhiṣṭhiraḥ<br>pūjayām āsa tāṃś caiva vṛṣṇyandhakamahārathān</div>
<div class="sloka" id="213_sloka53"> <a href="213.htm#213_sloka53">53 </a> <br>te sametā mahātmānaḥ kuru vṛṣṇyandhakottamāḥ<br>vijahrur amarāvāse narāḥ sukṛtino yathā</div>
<div class="sloka" id="213_sloka54"> <a href="213.htm#213_sloka54">54 </a> <br>tatra tatra mahāpānair utkṛṣṭatalanāditaiḥ<br>yathāyogaṃ yathā prītivijahruḥ kuru vṛṣṇayaḥ</div>
<div class="sloka" id="213_sloka55"> <a href="213.htm#213_sloka55">55 </a> <br>evam uttamavīryās te vihṛtya divasān bahūn<br>pūjitāḥ kurubhir jagmuḥ punar dvāravatīṃ purīm</div>
<div class="sloka" id="213_sloka56"> <a href="213.htm#213_sloka56">56 </a> <br>rāmaṃ puraskṛtya yayur vṛṣṇyandhakamahārathāḥ<br>ratnāny ādāya śubhrāṇi dattāni kurusattamaiḥ</div>
<div class="sloka" id="213_sloka57"> <a href="213.htm#213_sloka57">57 </a> <br>vāsudevas tu pārthena tatraiva saha bhārata<br>uvāsa nagare ramye śakra prasthe mahāmanāḥ<br>vyacarad yamunā kūle pārthena saha bhārata</div>
<div class="sloka" id="213_sloka58"> <a href="213.htm#213_sloka58">58 </a> <br>tataḥ subhadrā saubhadraṃ keśavasya priyā svasā<br>jayantam iva paulomī dyutimantam ajījanat</div>
<div class="sloka" id="213_sloka59"> <a href="213.htm#213_sloka59">59 </a> <br>dīrghabāhuṃ mahāsattvam ṛṣabhākṣam ariṃdamam<br>subhadrā suṣuve vīram abhimanyuṃ nararṣabham</div>
<div class="sloka" id="213_sloka60"> <a href="213.htm#213_sloka60">60 </a> <br>abhīś ca manyumāṃś caiva tatas tam arimardanam<br>abhimanyum iti prāhur ārjuniṃ puruṣarṣabham</div>
<div class="sloka" id="213_sloka61"> <a href="213.htm#213_sloka61">61 </a> <br>sa sātvatyām atirathaḥ saṃbabhūva dhanaṃjayāt<br>makhe nirmathyamānād vā śamī garbhād dhutāśanaḥ</div>
<div class="sloka" id="213_sloka62"> <a href="213.htm#213_sloka62">62 </a> <br>yasmiñ jāte mahābāhuḥ kuntīputro yudhiṣṭhiraḥ<br>ayutaṃ gā dvijātibhyaḥ prādān niṣkāṃś ca tāvataḥ</div>
<div class="sloka" id="213_sloka63"> <a href="213.htm#213_sloka63">63 </a> <br>dayito vāsudevasya bālyāt prabhṛti cābhavat<br>pitṝṇāṃ caiva sarveṣāṃ prajānām iva candramāḥ</div>
<div class="sloka" id="213_sloka64"> <a href="213.htm#213_sloka64">64 </a> <br>janmaprabhṛti kṛṣṇaś ca cakre tasya kriyāḥ śubhāḥ<br>sa cāpi vavṛdhe bālaḥ śuklapakṣe yathā śaśī</div>
<div class="sloka" id="213_sloka65"> <a href="213.htm#213_sloka65">65 </a> <br>catuṣpādaṃ daśavidhaṃ dhanurvedam ariṃdamaḥ<br>arjunād veda vedajñāt sakalaṃ divyamānuṣam</div>
<div class="sloka" id="213_sloka66"> <a href="213.htm#213_sloka66">66 </a> <br>vijñāneṣv api cāstrāṇāṃ sauṣṭhave ca mahābalaḥ<br>kriyāsv api ca sarvāsu viśeṣān abhyaśikṣayat</div>
<div class="sloka" id="213_sloka67"> <a href="213.htm#213_sloka67">67 </a> <br>āgame ca prayoge ca cakre tulyam ivātmanaḥ<br>tutoṣa putraṃ saubhadraṃ prekṣamāṇo dhanaṃjayaḥ</div>
<div class="sloka" id="213_sloka68"> <a href="213.htm#213_sloka68">68 </a> <br>sarvasaṃhananopetaṃ sarvalakṣaṇalakṣitam<br>durdharṣam ṛṣabhaskandhaṃ vyāttānanam ivoragam</div>
<div class="sloka" id="213_sloka69"> <a href="213.htm#213_sloka69">69 </a> <br>siṃhadarpaṃ maheṣvāsaṃ mattamātaṅgavikramam<br>meghadundubhi nirghoṣaṃ pūrṇacandranibhānanam</div>
<div class="sloka" id="213_sloka70"> <a href="213.htm#213_sloka70">70 </a> <br>kṛṣṇasya sadṛśaṃ śaurye vīrye rūpe tathākṛtau<br>dadarśa putraṃ bībhatsur maghavān iva taṃ yathā</div>
<div class="sloka" id="213_sloka71"> <a href="213.htm#213_sloka71">71 </a> <br>pāñcāly api ca pañcabhyaḥ patibhyaḥ śubhalakṣaṇā<br>lebhe pañca sutān vīrāñ śubhān pañcācalān iva</div>
<div class="sloka" id="213_sloka72"> <a href="213.htm#213_sloka72">72 </a> <br>yudhiṣṭhirāt prativindhyaṃ suta somaṃ vṛkodarāt<br>arjunāc chruta karmāṇaṃ śatānīkaṃ ca nākulim</div>
<div class="sloka" id="213_sloka73"> <a href="213.htm#213_sloka73">73 </a> <br>sahadevāc chruta senam etān pañca mahārathān<br>pāñcālī suṣuve vīrān ādityān aditir yathā</div>
<div class="sloka" id="213_sloka74"> <a href="213.htm#213_sloka74">74 </a> <br>śāstrataḥ prativindhyaṃ tam ūcur viprā yudhiṣṭhiram<br>parapraharaṇa jñāne prativindhyo bhavatv ayam</div>
<div class="sloka" id="213_sloka75"> <a href="213.htm#213_sloka75">75 </a> <br>sute somasahasre tu somārka samatejasam<br>suta somaṃ maheṣvāsaṃ suṣuve bhīmasenataḥ</div>
<div class="sloka" id="213_sloka76"> <a href="213.htm#213_sloka76">76 </a> <br>śrutaṃ karma mahat kṛtvā nivṛttena kirīṭinā<br>jātaḥ putras tavety evaṃ śrutakarmā tato 'bhavat</div>
<div class="sloka" id="213_sloka77"> <a href="213.htm#213_sloka77">77 </a> <br>śatānīkasya rājarṣeḥ kauravyaḥ kurunandanaḥ<br>cakre putraṃ sanāmānaṃ nakulaḥ kīrtivardhanam</div>
<div class="sloka" id="213_sloka78"> <a href="213.htm#213_sloka78">78 </a> <br>tatas tv ajījanat kṛṣṇā nakṣatre vahni daivate<br>sahadevāt sutaṃ tasmāc chruta seneti taṃ viduḥ</div>
<div class="sloka" id="213_sloka79"> <a href="213.htm#213_sloka79">79 </a> <br>ekavarṣāntarās tv eva draupadeyā yaśasvinaḥ<br>anvajāyanta rājendra parasparahite ratāḥ</div>
<div class="sloka" id="213_sloka80"> <a href="213.htm#213_sloka80">80 </a> <br>jātakarmāṇy ānupūrvyāc cūḍopanayanāni ca<br>cakāra vidhivad dhaumyas teṣāṃ bharatasattama</div>
<div class="sloka" id="213_sloka81"> <a href="213.htm#213_sloka81">81 </a> <br>kṛtvā ca vedādhyayanaṃ tataḥ sucaritavratāḥ<br>jagṛhuḥ sarvam iṣvastram arjunād divyamānuṣam</div></body></html>