<html><body><div class="sloka" id="175_sloka1"> <a href="175.htm#175_sloka1">1 </a> <br>[vai]<br>tatas te naraśārdūlā bhrātaraḥ pañca pāṇḍavāḥ<br>prayayur draupadīṃ draṣṭuṃ taṃ ca devamahotsavam<br>[वै] <br>ततस् ते नरशार्दूला भ्रातरः पञ्च पाण्डवाः <br>प्रययुर् द्रुपदीं द्रष्टुं तं च देवमहोत्सवम् </div>
<div class="sloka" id="175_sloka2"> <a href="175.htm#175_sloka2">2 </a> <br>te prayātā naravyāghrā mātrā saha paraṃtapāḥ<br>brāhmaṇān dadṛśur mārge gacchataḥ sagaṇān bahūn<br>ते प्रयाता नरव्याघ्रा मात्रा सह परंतपाः <br>ब्राह्मणान् ददृशुर् मार्गे गच्छतः सगणान् बहून् </div>
<div class="sloka" id="175_sloka3"> <a href="175.htm#175_sloka3">3 </a> <br>tān ūcur brāhmaṇā rājan pāṇḍavān brahmacāriṇaḥ<br>kva bhavanto gamiṣyanti uto vāgacchateti ha<br>तान् ऊचुर् ब्राह्मणा राजन् पाण्डवान् ब्रह्मचारिणः <br>क्व भवन्तो गमिष्यन्ति उतो वागच्छतेति ह </div>
<div class="sloka" id="175_sloka4"> <a href="175.htm#175_sloka4">4 </a> <br>[y]<br>āgatān ekacakrāyāḥ sodaryān deva darśinaḥ<br>bhavanto hi vijānantu sahitān mātṛcāriṇaḥ<br>[य्] <br>आगतान् एकचक्रायाः सोदर्यान् देव दर्शिनः <br>भवन्तो हि विजानन्तु सहितान् मातृचारिणः </div>
<div class="sloka" id="175_sloka5"> <a href="175.htm#175_sloka5">5 </a> <br>[brāhmaṇāh]<br>gacchatādyaiva pāñcālān drupadasya niveśanam<br>svayaṃvaro mahāṃs tatra bhavitā sumahādhanaḥ<br>[ब्राह्मणाह्] <br>गच्छताद्यैव पाञ्चालान् द्रुपदस्य निवेशनम् <br>स्वयंवरो महांस् तत्र भविता सुमहाधनः </div>
<div class="sloka" id="175_sloka6"> <a href="175.htm#175_sloka6">6 </a> <br>ekasārthaṃ prayātāḥ smo vayam apy atra gāminaḥ<br>tatra hy adbhutasaṃkāśo bhavitā sumahotsavaḥ<br>एकसार्थं प्रयाताः स्मो वयम् अप्य् अत्र गामिनः <br>तत्र ह्य् अद्भुतसंकाशो भविता सुमहोत्सवः </div>
<div class="sloka" id="175_sloka7"> <a href="175.htm#175_sloka7">7 </a> <br>yajñasenasya duhitā drupadasya mahātmanaḥ<br>vedīmadhyāt samutpannā padmapatra nibhekṣaṇā<br>यज्ञसेनस्य दुहिता द्रुपदस्य महात्मनः <br>वेदीमध्यात् समुत्पन्ना पद्मपत्र निभेक्षणा </div>
<div class="sloka" id="175_sloka8"> <a href="175.htm#175_sloka8">8 </a> <br>darśanīyānavadyāṅgī sukumārī manasvinī<br>dhṛṣṭadyumnasya bhaginī droṇa śatroḥ pratāpinaḥ<br>दर्शनीयानवद्याङ्गी सुकुमारी मनस्विनी <br>धृष्टद्युम्नस्य भगिनी द्रोण शत्रोः प्रतापिनः </div>
<div class="sloka" id="175_sloka9"> <a href="175.htm#175_sloka9">9 </a> <br>yo jātaḥ kavacī khaḍgī saśaraḥ saśarāsanaḥ<br>susamiddhe mahābāhuḥ pāvake pāvakaprabhaḥ<br>यो जातः कवची खड्गी सशरः सशरासनः <br>सुसमिद्धे महाबाहुः पावके पावकप्रभः </div>
<div class="sloka" id="175_sloka10"> <a href="175.htm#175_sloka10">10 </a> <br>svasā tasyānavadyāṅgī draupadī tanumadhyamā<br>nīlotpalasamo gandho yasyāḥ krośāt pravāyati<br>स्वसा तस्यानवद्याङ्गी द्रुपदी तनुमध्यमा <br>नीलोत्पलसमो गन्धो यस्याः क्रोशात् प्रवायति </div>
<div class="sloka" id="175_sloka11"> <a href="175.htm#175_sloka11">11 </a> <br>tāṃ yajñasenasya sutāṃ svayaṃvarakṛtakṣaṇām<br>gacchāmahe vayaṃ draṣṭuṃ taṃ ca devamahotsavam<br>तां यज्ञसेनस्य सुतां स्वयंवरकृतक्षणाम् <br>गच्छामहे वयं द्रष्टुं तं च देवमहोत्सवम् </div>
<div class="sloka" id="175_sloka12"> <a href="175.htm#175_sloka12">12 </a> <br>rājāno rājaputrāś ca yajvāno bhūridakṣiṇāḥ<br>svādhyāyavantaḥ śucayo mahātmāno yatavratāḥ<br>राजानो राजपुत्राश् च यज्वानो भूरिदक्षिणाः <br>स्वाध्यायवन्तः शुचयो महात्मानो यतव्रताः </div>
<div class="sloka" id="175_sloka13"> <a href="175.htm#175_sloka13">13 </a> <br>taruṇā darśanīyāś ca nānādeśasamāgatāḥ<br>mahārathāḥ kṛtāstrāś ca samupaiṣyanti bhūmipāḥ<br>तरुणा दर्शनीयाश् च नानादेशसमागताः <br>महारथाः कृतास्त्राश् च समुपैष्यन्ति भूमिपाः </div>
<div class="sloka" id="175_sloka14"> <a href="175.htm#175_sloka14">14 </a> <br>te tatra vividhān dāyān vijayārthaṃ nareśvarāḥ<br>pradāsyanti dhanaṃ gāś ca bhakṣyaṃ bhojyaṃ ca sarvaśaḥ<br>ते तत्र विविधान् दायान् विजयार्थं नरेश्वराः <br>प्रदास्यन्ति धनं गाश् च भक्ष्यं भोज्यं च सर्वशः </div>
<div class="sloka" id="175_sloka15"> <a href="175.htm#175_sloka15">15 </a> <br>pratigṛhya ca tat sarvaṃ dṛṣṭvā caiva svayaṃvaram<br>anubhūyotsavaṃ caiva gamiṣyāmo yathepsitam<br>प्रतिगृह्य च तत् सर्वं दृष्ट्वा चैव स्वयंवरम् <br>अनुभूयोत्सवं चैव गमिष्यामो यथेप्सितम् </div>
<div class="sloka" id="175_sloka16"> <a href="175.htm#175_sloka16">16 </a> <br>naṭā vaitālikāś caiva nartakāḥ sūtamāgadhāḥ<br>niyodhakāś ca deśebhyaḥ sameṣyanti mahābalāḥ<br>नटा वैतालिकाश् चैव नर्तकाः सूतमागधाः <br>नियोधकाश् च देशेभ्यः समेष्यन्ति महाबलाः </div>
<div class="sloka" id="175_sloka17"> <a href="175.htm#175_sloka17">17 </a> <br>evaṃ kautūhalaṃ kṛtvā dṛṣṭvā ca pratigṛhya ca<br>sahāsmābhir mahātmānaḥ punaḥ pratinivartsyatha<br>एवं कुतूहलं कृत्वा दृष्ट्वा च प्रतिगृह्य च <br>सहास्माभिर् महात्मानः पुनः प्रतिनिवर्त्स्यथ </div>
<div class="sloka" id="175_sloka18"> <a href="175.htm#175_sloka18">18 </a> <br>darśanīyāṃś ca vaḥ sarvān devarūpān avasthitān<br>samīkṣya kṛṣṇā varayet saṃgatyānyatamaṃ varam<br>दर्शनीयांश् च वः सर्वान् देवरूपान् अवस्थितान् <br>समीक्ष्य कृष्णा वरयेत् संगत्यान्यतमं वरम् </div>
<div class="sloka" id="175_sloka19"> <a href="175.htm#175_sloka19">19 </a> <br>ayaṃ bhrātā tava śrīmān darśanīyo mahābhujaḥ<br>niyudhyamāno vijayet saṃgatyā draviṇaṃ bahu<br>अयं भ्राता तव श्रीमान् दर्शनीयो महाभुजः <br>नियुध्यमानो विजयेत् संगत्या द्रविणं बहु </div></body></html>