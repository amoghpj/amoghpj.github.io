<html><body><div class="sloka" id="175_sloka1"> <a href="175.htm#175_sloka1">1 </a> <br>[vai]<br>tatas te naraśārdūlā bhrātaraḥ pañca pāṇḍavāḥ<br>prayayur draupadīṃ draṣṭuṃ taṃ ca devamahotsavam</div>
<div class="sloka" id="175_sloka2"> <a href="175.htm#175_sloka2">2 </a> <br>te prayātā naravyāghrā mātrā saha paraṃtapāḥ<br>brāhmaṇān dadṛśur mārge gacchataḥ sagaṇān bahūn</div>
<div class="sloka" id="175_sloka3"> <a href="175.htm#175_sloka3">3 </a> <br>tān ūcur brāhmaṇā rājan pāṇḍavān brahmacāriṇaḥ<br>kva bhavanto gamiṣyanti uto vāgacchateti ha</div>
<div class="sloka" id="175_sloka4"> <a href="175.htm#175_sloka4">4 </a> <br>[y]<br>āgatān ekacakrāyāḥ sodaryān deva darśinaḥ<br>bhavanto hi vijānantu sahitān mātṛcāriṇaḥ</div>
<div class="sloka" id="175_sloka5"> <a href="175.htm#175_sloka5">5 </a> <br>[brāhmaṇāh]<br>gacchatādyaiva pāñcālān drupadasya niveśanam<br>svayaṃvaro mahāṃs tatra bhavitā sumahādhanaḥ</div>
<div class="sloka" id="175_sloka6"> <a href="175.htm#175_sloka6">6 </a> <br>ekasārthaṃ prayātāḥ smo vayam apy atra gāminaḥ<br>tatra hy adbhutasaṃkāśo bhavitā sumahotsavaḥ</div>
<div class="sloka" id="175_sloka7"> <a href="175.htm#175_sloka7">7 </a> <br>yajñasenasya duhitā drupadasya mahātmanaḥ<br>vedīmadhyāt samutpannā padmapatra nibhekṣaṇā</div>
<div class="sloka" id="175_sloka8"> <a href="175.htm#175_sloka8">8 </a> <br>darśanīyānavadyāṅgī sukumārī manasvinī<br>dhṛṣṭadyumnasya bhaginī droṇa śatroḥ pratāpinaḥ</div>
<div class="sloka" id="175_sloka9"> <a href="175.htm#175_sloka9">9 </a> <br>yo jātaḥ kavacī khaḍgī saśaraḥ saśarāsanaḥ<br>susamiddhe mahābāhuḥ pāvake pāvakaprabhaḥ</div>
<div class="sloka" id="175_sloka10"> <a href="175.htm#175_sloka10">10 </a> <br>svasā tasyānavadyāṅgī draupadī tanumadhyamā<br>nīlotpalasamo gandho yasyāḥ krośāt pravāyati</div>
<div class="sloka" id="175_sloka11"> <a href="175.htm#175_sloka11">11 </a> <br>tāṃ yajñasenasya sutāṃ svayaṃvarakṛtakṣaṇām<br>gacchāmahe vayaṃ draṣṭuṃ taṃ ca devamahotsavam</div>
<div class="sloka" id="175_sloka12"> <a href="175.htm#175_sloka12">12 </a> <br>rājāno rājaputrāś ca yajvāno bhūridakṣiṇāḥ<br>svādhyāyavantaḥ śucayo mahātmāno yatavratāḥ</div>
<div class="sloka" id="175_sloka13"> <a href="175.htm#175_sloka13">13 </a> <br>taruṇā darśanīyāś ca nānādeśasamāgatāḥ<br>mahārathāḥ kṛtāstrāś ca samupaiṣyanti bhūmipāḥ</div>
<div class="sloka" id="175_sloka14"> <a href="175.htm#175_sloka14">14 </a> <br>te tatra vividhān dāyān vijayārthaṃ nareśvarāḥ<br>pradāsyanti dhanaṃ gāś ca bhakṣyaṃ bhojyaṃ ca sarvaśaḥ</div>
<div class="sloka" id="175_sloka15"> <a href="175.htm#175_sloka15">15 </a> <br>pratigṛhya ca tat sarvaṃ dṛṣṭvā caiva svayaṃvaram<br>anubhūyotsavaṃ caiva gamiṣyāmo yathepsitam</div>
<div class="sloka" id="175_sloka16"> <a href="175.htm#175_sloka16">16 </a> <br>naṭā vaitālikāś caiva nartakāḥ sūtamāgadhāḥ<br>niyodhakāś ca deśebhyaḥ sameṣyanti mahābalāḥ</div>
<div class="sloka" id="175_sloka17"> <a href="175.htm#175_sloka17">17 </a> <br>evaṃ kautūhalaṃ kṛtvā dṛṣṭvā ca pratigṛhya ca<br>sahāsmābhir mahātmānaḥ punaḥ pratinivartsyatha</div>
<div class="sloka" id="175_sloka18"> <a href="175.htm#175_sloka18">18 </a> <br>darśanīyāṃś ca vaḥ sarvān devarūpān avasthitān<br>samīkṣya kṛṣṇā varayet saṃgatyānyatamaṃ varam</div>
<div class="sloka" id="175_sloka19"> <a href="175.htm#175_sloka19">19 </a> <br>ayaṃ bhrātā tava śrīmān darśanīyo mahābhujaḥ<br>niyudhyamāno vijayet saṃgatyā draviṇaṃ bahu</div></body></html>