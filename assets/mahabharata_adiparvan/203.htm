<html><body><div class="sloka" id="203_sloka1"> <a href="203.htm#203_sloka1">1 </a> <br>[nārada]<br>tato devarṣayaḥ sarve siddhāś ca paramarṣayaḥ<br>jagmus tadā parām ārtiṃ dṛṣṭvā kat kadanaṃ mahat<br>[नारद] <br>ततो देवर्षयः सर्वे सिद्धाश् च परमर्षयः <br>जग्मुस् तदा पराम् आर्तिं दृष्ट्वा कत् कदनं महत् </div>
<div class="sloka" id="203_sloka2"> <a href="203.htm#203_sloka2">2 </a> <br>te 'bhijagmur jitakrodhā jitātmāno jitendriyāḥ<br>pitāmahasya bhavanaṃ jagataḥ kṛpayā tadā<br>ते 'भिजग्मुर् जितक्रोधा जितात्मानो जितेन्द्रियाः <br>पितामहस्य भवनं जगतः कृपया तदा </div>
<div class="sloka" id="203_sloka3"> <a href="203.htm#203_sloka3">3 </a> <br>tato dadṛśur āsīnaṃ saha devaiḥ pitāmaham<br>siddhair brahmarṣibhiś caiva samantāt parivāritam<br>ततो ददृशुर् आसीनं सह देवैः पितामहम् <br>सिद्धैर् ब्रह्मर्षिभिश् चैव समन्तात् परिवारितम् </div>
<div class="sloka" id="203_sloka4"> <a href="203.htm#203_sloka4">4 </a> <br>tatra devo mahādevas tatrāgnir vāyunā saha<br>candrādityau ca dharmaś ca parameṣṭhī tathā budhaḥ<br>तत्र देवो महादेवस् तत्राग्निर् वायुना सह <br>चन्द्रादित्यु च धर्मश् च परमेष्ठी तथा बुधः </div>
<div class="sloka" id="203_sloka5"> <a href="203.htm#203_sloka5">5 </a> <br>vaikhānasā vālakhilyā vānaprasthā marīcipāḥ<br>ajāś caivāvimūḍhāś ca tejo garbhās tapasvinaḥ<br>ṛṣayaḥ sarva evaite pitāmaham upāsate<br>वैखानसा वालखिल्या वानप्रस्था मरीचिपाः <br>अजाश् चैवाविमूढाश् च तेजो गर्भास् तपस्विनः <br>ऋषयः सर्व एवैते पितामहम् उपासते </div>
<div class="sloka" id="203_sloka6"> <a href="203.htm#203_sloka6">6 </a> <br>tato 'bhigamya sahitāḥ sarva eva maharṣayaḥ<br>sundopasundayoḥ karma sarvam eva śaśaṃsire<br>ततो 'भिगम्य सहिताः सर्व एव महर्षयः <br>सुन्दोपसुन्दयोः कर्म सर्वम् एव शशंसिरे </div>
<div class="sloka" id="203_sloka7"> <a href="203.htm#203_sloka7">7 </a> <br>yathā kṛtaṃ yathā caiva kṛtaṃ yena krameṇa ca<br>nyavedayaṃs tataḥ sarvam akhilena pitāmahe<br>यथा कृतं यथा चैव कृतं येन क्रमेण च <br>न्यवेदयंस् ततः सर्वम् अखिलेन पितामहे </div>
<div class="sloka" id="203_sloka8"> <a href="203.htm#203_sloka8">8 </a> <br>tato devagaṇāḥ sarve te caiva paramarṣayaḥ<br>tam evārthaṃ puraskṛtya pitāmaham acodayan<br>ततो देवगणाः सर्वे ते चैव परमर्षयः <br>तम् एवार्थं पुरस्कृत्य पितामहम् अचोदयन् </div>
<div class="sloka" id="203_sloka9"> <a href="203.htm#203_sloka9">9 </a> <br>tataḥ pitāmahaḥ śrutvā sarveṣāṃ tad vacas tadā<br>muhūrtam iva saṃcintya kartavyasya viniścayam<br>ततः पितामहः श्रुत्वा सर्वेषां तद् वचस् तदा <br>मुहूर्तम् इव संचिन्त्य कर्तव्यस्य विनिश्चयम् </div>
<div class="sloka" id="203_sloka10"> <a href="203.htm#203_sloka10">10 </a> <br>tayor vadhaṃ samuddiśya viśvakarmāṇam āhvayat<br>dṛṣṭvā ca viśvakarmāṇaṃ vyādideśa pitāmahaḥ<br>sṛjyatāṃ prāthanīyeha pramadeti mahātapāḥ<br>तयोर् वधं समुद्दिश्य विश्वकर्माणम् आह्वयत् <br>दृष्ट्वा च विश्वकर्माणं व्यादिदेश पितामहः <br>सृज्यतां प्राथनीयेह प्रमदेति महातपाः </div>
<div class="sloka" id="203_sloka11"> <a href="203.htm#203_sloka11">11 </a> <br>pitāmahaṃ namaskṛtya tad vākyam abhinandya ca<br>nirmame yoṣitaṃ divyāṃ cintayitvā prayatnataḥ<br>पितामहं नमस्कृत्य तद् वाक्यम् अभिनन्द्य च <br>निर्ममे योषितं दिव्यां चिन्तयित्वा प्रयत्नतः </div>
<div class="sloka" id="203_sloka12"> <a href="203.htm#203_sloka12">12 </a> <br>triṣu lokeṣu yat kiṃ cid bhūtaṃ sthāvarajaṅgamam<br>samānayad darśanīyaṃ tat tad yatnāt tatas tataḥ<br>त्रिषु लोकेषु यत् किं चिद् भूतं स्थावरजङ्गमम् <br>समानयद् दर्शनीयं तत् तद् यत्नात् ततस् ततः </div>
<div class="sloka" id="203_sloka13"> <a href="203.htm#203_sloka13">13 </a> <br>koṭiśaś cāpi ratnāni tasyā gātre nyaveśayat<br>tāṃ ratnasaṃghāta mayīm asṛjad devarūpiṇīm<br>कोटिशश् चापि रत्नानि तस्या गात्रे न्यवेशयत् <br>तां रत्नसंघात मयीम् असृजद् देवरूपिणीम् </div>
<div class="sloka" id="203_sloka14"> <a href="203.htm#203_sloka14">14 </a> <br>sā prayatnena mahatā nirmitā viśvakarmaṇā<br>triṣu lokeṣu nārīṇāṃ rūpeṇāpratimābhavat<br>सा प्रयत्नेन महता निर्मिता विश्वकर्मणा <br>त्रिषु लोकेषु नारीणां रूपेणाप्रतिमाभवत् </div>
<div class="sloka" id="203_sloka15"> <a href="203.htm#203_sloka15">15 </a> <br>na tasyāḥ sūkṣmam apy asti yad gātre rūpasaṃpadā<br>na yuktaṃ yatra vā dṛṣṭir na sajjati nirīkṣatām<br>न तस्याः सूक्ष्मम् अप्य् अस्ति यद् गात्रे रूपसंपदा <br>न युक्तं यत्र वा दृष्टिर् न सज्जति निरीक्षताम् </div>
<div class="sloka" id="203_sloka16"> <a href="203.htm#203_sloka16">16 </a> <br>sā vigrahavatīva śrīḥ kānta rūpā vapuṣmatī<br>jahāra sarvabhūtānāṃ cakṣūṃṣi ca manāṃsi ca<br>सा विग्रहवतीव श्रीः कान्त रूपा वपुष्मती <br>जहार सर्वभूतानां चक्षूंषि च मनांसि च </div>
<div class="sloka" id="203_sloka17"> <a href="203.htm#203_sloka17">17 </a> <br>tilaṃ tilaṃ samānīya ratnānāṃ yad vinirmitā<br>tilottamety atas tasyā nāma cakre pitāmahaḥ<br>तिलं तिलं समानीय रत्नानां यद् विनिर्मिता <br>तिलोत्तमेत्य् अतस् तस्या नाम चक्रे पितामहः </div>
<div class="sloka" id="203_sloka18"> <a href="203.htm#203_sloka18">18 </a> <br>[pitāmaha]<br>gaccha sundopasundābhyām asurābhyāṃ tilottame<br>prārthanīyena rūpeṇa kuru bhadre pralobhanam<br>[पितामह] <br>गच्छ सुन्दोपसुन्दाभ्याम् असुराभ्यां तिलोत्तमे <br>प्रार्थनीयेन रूपेण कुरु भद्रे प्रलोभनम् </div>
<div class="sloka" id="203_sloka19"> <a href="203.htm#203_sloka19">19 </a> <br>tvatkṛte darśanād eva rūpasaṃpat kṛtena vai<br>virodhaḥ syād yathā tābhyām anyonyena tathā kuru<br>त्वत्कृते दर्शनाद् एव रूपसंपत् कृतेन वै <br>विरोधः स्याद् यथा ताभ्याम् अन्योन्येन तथा कुरु </div>
<div class="sloka" id="203_sloka20"> <a href="203.htm#203_sloka20">20 </a> <br>[nārada]<br>sā tatheti pratijñāya namaskṛtya pitāmaham<br>cakāra maṇḍalaṃ tatra vibudhānāṃ pradakṣiṇam<br>[नारद] <br>सा तथेति प्रतिज्ञाय नमस्कृत्य पितामहम् <br>चकार मण्डलं तत्र विबुधानां प्रदक्षिणम् </div>
<div class="sloka" id="203_sloka21"> <a href="203.htm#203_sloka21">21 </a> <br>prāṅmukho bhagavān āste dakṣiṇena maheśvaraḥ<br>प्राङ्मुखो भगवान् आस्ते दक्षिणेन महेश्वरः </div>
<div class="sloka" id="203_sloka22"> <a href="203.htm#203_sloka22">22 </a> <br>devāś caivottareṇāsan sarvatas tv ṛṣayo 'bhavan<br>kurvantyā tu tayā tatra maṇḍalaṃ tat pradakṣiṇam<br>indraḥ sthāṇuś ca bhagavān dhairyeṇa pratyavasthitau<br>देवाश् चैवोत्तरेणासन् सर्वतस् त्व् ऋषयो 'भवन् <br>कुर्वन्त्या तु तया तत्र मण्डलं तत् प्रदक्षिणम् <br>इन्द्रः स्थाणुश् च भगवान् धैर्येण प्रत्यवस्थितु </div>
<div class="sloka" id="203_sloka23"> <a href="203.htm#203_sloka23">23 </a> <br>draṣṭukāmasya cātyarthaṃ gatāyāḥ pārśvatas tadā<br>anyad añcitapakṣmāntaṃ dakṣiṇaṃ niḥsṛtaṃ mukham<br>द्रष्टुकामस्य चात्यर्थं गतायाः पार्श्वतस् तदा <br>अन्यद् अञ्चितपक्ष्मान्तं दक्षिणं निःसृतं मुखम् </div>
<div class="sloka" id="203_sloka24"> <a href="203.htm#203_sloka24">24 </a> <br>pṛṣṭhataḥ parivartantyāḥ paścimaṃ niḥsṛtaṃ mukham<br>gatāyāś cottaraṃ pārśvam uttaraṃ niḥsṛtaṃ mukham<br>पृष्ठतः परिवर्तन्त्याः पश्चिमं निःसृतं मुखम् <br>गतायाश् चोत्तरं पार्श्वम् उत्तरं निःसृतं मुखम् </div>
<div class="sloka" id="203_sloka25"> <a href="203.htm#203_sloka25">25 </a> <br>mahendrasyāpi netrāṇāṃ pārśvataḥ pṛṣṭhato 'grataḥ<br>raktāntānāṃ viśālānāṃ sahasraṃ sarvato 'bhavat<br>महेन्द्रस्यापि नेत्राणां पार्श्वतः पृष्ठतो 'ग्रतः <br>रक्तान्तानां विशालानां सहस्रं सर्वतो 'भवत् </div>
<div class="sloka" id="203_sloka26"> <a href="203.htm#203_sloka26">26 </a> <br>evaṃ caturmukhaḥ sthāṇur mahādevo 'bhavat purā<br>tathā sahasranetraś ca babhūva balasūdanaḥ<br>एवं चतुर्मुखः स्थाणुर् महादेवो 'भवत् पुरा <br>तथा सहस्रनेत्रश् च बभूव बलसूदनः </div>
<div class="sloka" id="203_sloka27"> <a href="203.htm#203_sloka27">27 </a> <br>tathā deva nikāyānām ṛṣīṇāṃ caiva sarvaśaḥ<br>mukhāny abhipravartante yena yāti tilottamā<br>तथा देव निकायानाम् ऋषीणां चैव सर्वशः <br>मुखान्य् अभिप्रवर्तन्ते येन याति तिलोत्तमा </div>
<div class="sloka" id="203_sloka28"> <a href="203.htm#203_sloka28">28 </a> <br>tasyā gātre nipatitā teṣāṃ dṛṣṭir mahātmanām<br>sarveṣām eva bhūyiṣṭham ṛte devaṃ pitāmaham<br>तस्या गात्रे निपतिता तेषां दृष्टिर् महात्मनाम् <br>सर्वेषाम् एव भूयिष्ठम् ऋते देवं पितामहम् </div>
<div class="sloka" id="203_sloka29"> <a href="203.htm#203_sloka29">29 </a> <br>gacchantyās tu tadā devāḥ sarve ca paramarṣayaḥ<br>kṛtam ity eva tat kāryaṃ menire rūpasaṃpadā<br>गच्छन्त्यास् तु तदा देवाः सर्वे च परमर्षयः <br>कृतम् इत्य् एव तत् कार्यं मेनिरे रूपसंपदा </div></body></html>