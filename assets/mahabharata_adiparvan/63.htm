<html><body><div class="sloka" id="63_sloka1"> <a href="63.htm#63_sloka1">1 </a> <br>[vai]<br>sa kadā cin mahābāhuḥ prabhūtabalavāhanaḥ<br>vanaṃ jagāma gahanaṃ hayanāgaśatair vṛtaḥ</div>
<div class="sloka" id="63_sloka2"> <a href="63.htm#63_sloka2">2 </a> <br>khaḍgaśakti dharair vīrair gadāmusalapāṇibhiḥ<br>prāsatomara hastaiś ca yayau yodhaśatair vṛtaḥ</div>
<div class="sloka" id="63_sloka3"> <a href="63.htm#63_sloka3">3 </a> <br>siṃhanādaiś ca yodhānāṃ śaṅkhadundubhinisvanaiḥ<br>rathanemi svanaiś cāpi sanāgavarabṛṃhitaiḥ</div>
<div class="sloka" id="63_sloka4"> <a href="63.htm#63_sloka4">4 </a> <br>heṣitasvanamiśraiś ca kṣveḍitāsphoṭita svanaiḥ<br>āsīt kilakilā śabdas tasmin gacchati pārthive</div>
<div class="sloka" id="63_sloka5"> <a href="63.htm#63_sloka5">5 </a> <br>prāsādavaraśṛṅgasthāḥ parayā nṛpa śobhayā<br>dadṛśus taṃ striyas tatra śūram ātmayaśaḥ karam</div>
<div class="sloka" id="63_sloka6"> <a href="63.htm#63_sloka6">6 </a> <br>śakropamam amitraghnaṃ paravāraṇavāraṇam<br>paśyantaḥ strīgaṇās tatra śastrapāṇiṃ sma menire</div>
<div class="sloka" id="63_sloka7"> <a href="63.htm#63_sloka7">7 </a> <br>ayaṃ sa puruṣavyāghro raṇe 'dbhutaparākramaḥ<br>yasya bāhubalaṃ prāpya na bhavanty asuhṛdgaṇāḥ</div>
<div class="sloka" id="63_sloka8"> <a href="63.htm#63_sloka8">8 </a> <br>iti vāco bruvantyas tāḥ striyaḥ premṇā narādhipam<br>tuṣṭuvuḥ puṣpavṛṣṭīś ca sasṛjus tasya mūdhani</div>
<div class="sloka" id="63_sloka9"> <a href="63.htm#63_sloka9">9 </a> <br>tatra tatra ca viprendraiḥ stūyamānaḥ samantataḥ<br>niryayau parayā prītyā vanaṃ mṛgajighāṃsayā</div>
<div class="sloka" id="63_sloka10"> <a href="63.htm#63_sloka10">10 </a> <br>sudūram anujagmus taṃ paurajānapadās tadā<br>nyavartanta tataḥ paścād anujñātā nṛpeṇa ha</div>
<div class="sloka" id="63_sloka11"> <a href="63.htm#63_sloka11">11 </a> <br>suparṇapratimenātha rathena vasudhādhipaḥ<br>mahīm āpūrayām āsa ghoṣeṇa tridivaṃ tathā</div>
<div class="sloka" id="63_sloka12"> <a href="63.htm#63_sloka12">12 </a> <br>sa gacchan dadṛśe dhīmān nandanapratimaṃ vanam<br>bilvārka khadirākīrṇaṃ kapittha dhava saṃkulam</div>
<div class="sloka" id="63_sloka13"> <a href="63.htm#63_sloka13">13 </a> <br>viṣamaṃ parvata prasthair aśmabhiś ca samāvṛtam<br>nirjalaṃ nirmanuṣyaṃ ca bahuyojanam āyatam<br>mṛgasaṃghair vṛtaṃ ghorair anyaiś cāpi vanecaraiḥ</div>
<div class="sloka" id="63_sloka14"> <a href="63.htm#63_sloka14">14 </a> <br>tad vanaṃ manujavyāghraḥ sabhṛtyabalavāhanaḥ<br>loḍayām āsa duḥṣantaḥ sūdayan vividhān mṛgān</div>
<div class="sloka" id="63_sloka15"> <a href="63.htm#63_sloka15">15 </a> <br>bāṇagocara saṃprāptāṃs tatra vyāghragaṇān bahūn<br>pātayām āsa duḥṣanto nirbibheda ca sāyakaiḥ</div>
<div class="sloka" id="63_sloka16"> <a href="63.htm#63_sloka16">16 </a> <br>dūrasthān sāyakaiḥ kāṃś cid abhinat sa nararṣabhaḥ<br>abhyāśam āgatāṃś cānyān khaḍgena nirakṛntata</div>
<div class="sloka" id="63_sloka17"> <a href="63.htm#63_sloka17">17 </a> <br>kāṃś cid eṇān sa nirjaghne śaktyā śaktimatāṃ varaḥ<br>gadā maṇḍalatattvajñaś cacārāmita vikramaḥ</div>
<div class="sloka" id="63_sloka18"> <a href="63.htm#63_sloka18">18 </a> <br>tomarair asibhiś cāpi gadāmusalakarpaṇaiḥ<br>cacāra sa vinighnan vai vanyāṃs tatra mṛgadvijān</div>
<div class="sloka" id="63_sloka19"> <a href="63.htm#63_sloka19">19 </a> <br>rājñā cādbhutavīryeṇa yodhaiś ca samarapriyaiḥ<br>loḍyamānaṃ mahāraṇyaṃ tatyajuś ca mahāmṛgāḥ</div>
<div class="sloka" id="63_sloka20"> <a href="63.htm#63_sloka20">20 </a> <br>tatra vidruta saṃghāni hatayūthapatīni ca<br>mṛgayūthāny athautsukyāc chabdaṃ cakrus tatas tataḥ</div>
<div class="sloka" id="63_sloka21"> <a href="63.htm#63_sloka21">21 </a> <br>śuṣkāṃ cāpi nadīṃ gatvā jalanairāśya karśitāḥ<br>vyāyāmaklāntahṛdayāḥ patanti sma vicetasaḥ</div>
<div class="sloka" id="63_sloka22"> <a href="63.htm#63_sloka22">22 </a> <br>kṣutpipāsāparītāś ca śrāntāś ca patitā bhuvi<br>ke cit tatra naravyāghrair abhakṣyanta bubhukṣitaiḥ</div>
<div class="sloka" id="63_sloka23"> <a href="63.htm#63_sloka23">23 </a> <br>ke cid agnim athotpādya samidhya ca vanecarāḥ<br>bhakṣayanti sma māṃsāni prakuṭya vidhivat tadā</div>
<div class="sloka" id="63_sloka24"> <a href="63.htm#63_sloka24">24 </a> <br>tatra ke cid gajā mattā balinaḥ śastravikṣatāḥ<br>saṃkocyāgra karān bhītāḥ pradravanti sma vegitāḥ</div>
<div class="sloka" id="63_sloka25"> <a href="63.htm#63_sloka25">25 </a> <br>śakṛn mūtraṃ sṛjantaś ca kṣarantaḥ śoṇitaṃ bahu<br>vanyā gajavarās tatra mamṛdur manujān bahūn</div></body></html>