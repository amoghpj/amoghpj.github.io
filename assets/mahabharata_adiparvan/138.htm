<html><body><div class="sloka" id="138_sloka1"> <a href="138.htm#138_sloka1">1 </a> <br>[vai]<br>tena vikramatā tūrṇam ūruvegasamīritam<br>pravavāv anilo rājañ śuci śukrāgame yathā</div>
<div class="sloka" id="138_sloka2"> <a href="138.htm#138_sloka2">2 </a> <br>sa mṛdnan puṣpitāṃś caiva phalitāṃś ca vanaspatīn<br>ārujan dāru gulmāṃś ca pathas tasya samīpajān</div>
<div class="sloka" id="138_sloka3"> <a href="138.htm#138_sloka3">3 </a> <br>tathā vṛkṣān bhañjamāno jagāmāmita vikramaḥ<br>tasya vegena pāṇḍūnāṃ mūrccheva samajāyata</div>
<div class="sloka" id="138_sloka4"> <a href="138.htm#138_sloka4">4 </a> <br>asakṛc cāpi saṃtīrya dūrapāraṃ bhujaplavaiḥ<br>pathi pracchannam āsedur dhārtarāṣṭra bhayāt tadā</div>
<div class="sloka" id="138_sloka5"> <a href="138.htm#138_sloka5">5 </a> <br>kṛcchreṇa mātaraṃ tv ekāṃ sukumārīṃ yaśasvinīm<br>avahat tatra pṛṣṭhena rodhaḥsu viṣameṣu ca</div>
<div class="sloka" id="138_sloka6"> <a href="138.htm#138_sloka6">6 </a> <br>āgamaṃs te vanoddeśam alpamūlaphalodakam<br>krūra pakṣimṛgaṃ ghoraṃ sāyāhne bharatarṣabhāḥ</div>
<div class="sloka" id="138_sloka7"> <a href="138.htm#138_sloka7">7 </a> <br>ghorā samabhavat saṃdhyā dāruṇā mṛgapakṣiṇaḥ<br>aprakāśā diśaḥ sarvā vātair āsann anārtavaiḥ</div>
<div class="sloka" id="138_sloka8"> <a href="138.htm#138_sloka8">8 </a> <br>te śrameṇa ca kauravyās tṛṣṇayā ca prapīḍitāḥ<br>nāśaknuvaṃs tadā gantuṃ nidrayā ca pravṛddhayā</div>
<div class="sloka" id="138_sloka9"> <a href="138.htm#138_sloka9">9 </a> <br>tato bhīmo vanaṃ ghoraṃ praviśya vijanaṃ mahat<br>nyagrodhaṃ vipulac chāyaṃ ramaṇīyam upādravat</div>
<div class="sloka" id="138_sloka10"> <a href="138.htm#138_sloka10">10 </a> <br>tatra nikṣipya tān sarvān uvāca bharatarṣabhaḥ<br>pānīyaṃ mṛgayāmīha viśramadhvam iti prabho</div>
<div class="sloka" id="138_sloka11"> <a href="138.htm#138_sloka11">11 </a> <br>ete ruvanti madhuraṃ sārasā jalacāriṇaḥ<br>dhruvam atra jalasthāyo mahān iti matir mama</div>
<div class="sloka" id="138_sloka12"> <a href="138.htm#138_sloka12">12 </a> <br>anujñātaḥ sa gaccheti bhrātrā jyeṣṭhena bhārata<br>jagāma tatra yatra sma ruvanti jalacāriṇaḥ</div>
<div class="sloka" id="138_sloka13"> <a href="138.htm#138_sloka13">13 </a> <br>sa tatra pītvā pānīyaṃ snātvā ca bharatarṣabha<br>uttarīyeṇa pānīyam ājahāra tadā nṛpa</div>
<div class="sloka" id="138_sloka14"> <a href="138.htm#138_sloka14">14 </a> <br>gavyūti mātrād āgatya tvarito mātaraṃ prati<br>sa suptāṃ mātaraṃ dṛṣṭvā bhrātṝṃś ca vasudhātale<br>bhṛśaṃ duḥkhaparītātmā vilalāpa vṛkodaraḥ</div>
<div class="sloka" id="138_sloka15"> <a href="138.htm#138_sloka15">15 </a> <br>śayaneṣu parārdhyeṣu ye purā vāraṇāvate<br>nādhijagmus tadā nidrāṃ te 'dya suptā mahītale</div>
<div class="sloka" id="138_sloka16"> <a href="138.htm#138_sloka16">16 </a> <br>svasāraṃ vasudevasya śatrusaṃghāvamardinaḥ<br>kuntibhojasutāṃ kuntīṃ sarvalakṣaṇapūjitām</div>
<div class="sloka" id="138_sloka17"> <a href="138.htm#138_sloka17">17 </a> <br>snuṣāṃ vicitravīryasya bhāryāṃ pāṇḍor mahātmanaḥ<br>prāsādaśayanāṃ nityaṃ puṇḍarīkāntara prabhām</div>
<div class="sloka" id="138_sloka18"> <a href="138.htm#138_sloka18">18 </a> <br>sukumāratarāṃ strīṇāṃ mahārhaśayanocitām<br>śayānāṃ paśyatādyeha pṛthivyām atathocitām</div>
<div class="sloka" id="138_sloka19"> <a href="138.htm#138_sloka19">19 </a> <br>dharmād indrāc ca vāyoś ca suṣuve yā sutān imān<br>seyaṃ bhūmau pariśrāntā śete hy adyātathocitā</div>
<div class="sloka" id="138_sloka20"> <a href="138.htm#138_sloka20">20 </a> <br>kiṃ nu duḥkhataraṃ śakyaṃ mayā draṣṭum ataḥ param<br>yo 'ham adya naravyāghrān suptān paśyāmi bhūtale</div>
<div class="sloka" id="138_sloka21"> <a href="138.htm#138_sloka21">21 </a> <br>triṣu lokeṣu yad rājyaṃ dharmavidyo 'rhate nṛpaḥ<br>so 'yaṃ bhūmau pariśrāntaḥ śete prākṛtavat katham</div>
<div class="sloka" id="138_sloka22"> <a href="138.htm#138_sloka22">22 </a> <br>ayaṃ nīlāmbudaśyāmo nareṣv apratimo bhuvi<br>śete prākṛtavad bhūmāv ato duḥkhataraṃ nu kim</div>
<div class="sloka" id="138_sloka23"> <a href="138.htm#138_sloka23">23 </a> <br>aśvināv iva devānāṃ yāv imau rūpasaṃpadā<br>tau prākṛtavad adyemau prasuptau dharaṇītale</div>
<div class="sloka" id="138_sloka24"> <a href="138.htm#138_sloka24">24 </a> <br>jñātayo yasya naiva syur viṣamāḥ kulapāṃsanāḥ<br>sa jīvet susukhaṃ loke grāme druma ivaikajaḥ</div>
<div class="sloka" id="138_sloka25"> <a href="138.htm#138_sloka25">25 </a> <br>eko vṛkṣo hi yo grāme bhavet parṇaphalānvitaḥ<br>caityo bhavati nirjñātir arcanīyaḥ supūjitaḥ</div>
<div class="sloka" id="138_sloka26"> <a href="138.htm#138_sloka26">26 </a> <br>yeṣāṃ ca bahavaḥ śūrā jñātayo dharmasaṃśritāḥ<br>te jīvanti sukhaṃ loke bhavanti ca nirāmayāḥ</div>
<div class="sloka" id="138_sloka27"> <a href="138.htm#138_sloka27">27 </a> <br>balavantaḥ samṛddhārthā mitra bāndhavanandanāḥ<br>jīvanty anyonyam āśritya drumāḥ kānanajā iva</div>
<div class="sloka" id="138_sloka28"> <a href="138.htm#138_sloka28">28 </a> <br>vayaṃ tu dhṛtarāṣṭreṇa saputreṇa durātmanā<br>vivāsitā na dagdhāś ca kathaṃ cit tasya śāsanāt</div>
<div class="sloka" id="138_sloka29"> <a href="138.htm#138_sloka29">29 </a> <br>tasmān muktā vayaṃ dāhād imaṃ vṛkṣam upāśritāḥ<br>kāṃ diśaṃ pratipatsyāmaḥ prāptāḥ kleśam anuttamam</div>
<div class="sloka" id="138_sloka30"> <a href="138.htm#138_sloka30">30 </a> <br>nātidūre ca nagaraṃ vanād asmād dhi lakṣaye<br>jāgartavye svapantīme hanta jāgarmy ahaṃ svayam</div></body></html>