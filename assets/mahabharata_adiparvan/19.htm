<html><body><div class="sloka" id="19_sloka1"> <a href="19.htm#19_sloka1">1 </a> <br>[sū]<br>tato rajanyāṃ vyuṣṭāyāṃ prabhāta udite ravau<br>kadrūś ca vinatā caiva bhaginyau te tapodhana</div>
<div class="sloka" id="19_sloka2"> <a href="19.htm#19_sloka2">2 </a> <br>amarṣite susaṃrabdhe dāsye kṛtapaṇe tadā<br>jagmatus turagaṃ draṣṭum ucchaiḥ śravasam antikāt</div>
<div class="sloka" id="19_sloka3"> <a href="19.htm#19_sloka3">3 </a> <br>dadṛśāte tadā tatra samudraṃ nidhim ambhasām<br>timiṃgilajhaṣākīrṇaṃ makarair āvṛtaṃ tathā</div>
<div class="sloka" id="19_sloka4"> <a href="19.htm#19_sloka4">4 </a> <br>sattvaiś ca bahusāhasrair nānārūpaiḥ samāvṛtam<br>ugrair nityam anādhṛṣyaṃ kūrmagrāhasamākulam</div>
<div class="sloka" id="19_sloka5"> <a href="19.htm#19_sloka5">5 </a> <br>ākaraṃ sarvaratnānām ālayaṃ varuṇasya ca<br>nāgānām ālayaṃ ramyam uttamaṃ saritāṃ patim</div>
<div class="sloka" id="19_sloka6"> <a href="19.htm#19_sloka6">6 </a> <br>pātālajvalanāvāsam asurāṇāṃ ca bandhanam<br>bhayaṃkaraṃ ca sattvānāṃ payasāṃ nidhim arṇavam</div>
<div class="sloka" id="19_sloka7"> <a href="19.htm#19_sloka7">7 </a> <br>śubhaṃ divyam amartyānām amṛtasyākaraṃ param<br>aprameyam acintyaṃ ca supuṇya jalam adbhutam</div>
<div class="sloka" id="19_sloka8"> <a href="19.htm#19_sloka8">8 </a> <br>ghoraṃ jalacarārāva raudraṃ bhairavanisvanam<br>gambhīrāvarta kalilaṃ sarvabhūtabhayaṃkaram</div>
<div class="sloka" id="19_sloka9"> <a href="19.htm#19_sloka9">9 </a> <br>velādolānila calaṃ kṣobhodvega samutthitam<br>vīcīhastaiḥ pracalitair nṛtyantam iva sarvaśaḥ</div>
<div class="sloka" id="19_sloka10"> <a href="19.htm#19_sloka10">10 </a> <br>candra vṛddhikṣayavaśād udvṛttormi durāsadam<br>pāñcajanyasya jananaṃ ratnākaram anuttamam</div>
<div class="sloka" id="19_sloka11"> <a href="19.htm#19_sloka11">11 </a> <br>gāṃ vindatā bhagavatā govindenāmitaujasā<br>varāharūpiṇā cāntar vikṣobhita jalāvilam</div>
<div class="sloka" id="19_sloka12"> <a href="19.htm#19_sloka12">12 </a> <br>brahmarṣiṇā ca tapatā varṣāṇāṃ śatam atriṇā<br>anāsādita gādhaṃ ca pātālatalam avyayam</div>
<div class="sloka" id="19_sloka13"> <a href="19.htm#19_sloka13">13 </a> <br>adhyātmayoganidrāṃ ca padmanābhasya sevataḥ<br>yugādi kālaśayanaṃ viṣṇor amitatejasaḥ</div>
<div class="sloka" id="19_sloka14"> <a href="19.htm#19_sloka14">14 </a> <br>vaḍavāmukhadīptāgnes toyahavyapradaṃ śubham<br>agādha pāraṃ vistīrṇam aprameyaṃ saritpatim</div>
<div class="sloka" id="19_sloka15"> <a href="19.htm#19_sloka15">15 </a> <br>mahānadībhir bahvībhiḥ spardhayeva sahasraśaḥ<br>abhisāryamāṇam aniśaṃ dadṛśāte mahārṇavam</div>
<div class="sloka" id="19_sloka16"> <a href="19.htm#19_sloka16">16 </a> <br>gambhīraṃ timimakarogra saṃkulaṃ taṃ; garjantaṃ jalacara rāva raudranādaiḥ<br>vistīrṇaṃ dadṛśatur ambaraprakāśaṃ; te 'gādhaṃ nidhim urum ambhasām anantam</div></body></html>