<html><body><div class="sloka" id="57_sloka1"> <a href="57.htm#57_sloka1">1 </a> <br>[v]<br>rājoparicaro nāma dharmanityo mahīpatiḥ<br>babhūva mṛgayāṃ gantuṃ sa kadā cid dhṛtavrataḥ</div>
<div class="sloka" id="57_sloka2"> <a href="57.htm#57_sloka2">2 </a> <br>sa cediviṣayaṃ ramyaṃ vasuḥ pauravanandanaḥ<br>indropadeśāj jagrāha grahaṇīyaṃ mahīpatiḥ</div>
<div class="sloka" id="57_sloka3"> <a href="57.htm#57_sloka3">3 </a> <br>tam āśrame nyastaśastraṃ nivasantaṃ tapo ratim<br>devaḥ sākṣāt svayaṃ vajrī samupāyān mahīpatim</div>
<div class="sloka" id="57_sloka4"> <a href="57.htm#57_sloka4">4 </a> <br>indratvam arho rājāyaṃ tapasety anucintya vai<br>taṃ sāntvena nṛpaṃ sākṣāt tapasaḥ saṃnyavartayat</div>
<div class="sloka" id="57_sloka5"> <a href="57.htm#57_sloka5">5 </a> <br>[īndra]<br>na saṃkīryeta dharmo 'yaṃ pṛthivyāṃ pṛthivīpate<br>taṃ pāhi dharmo hi dhṛtaḥ kṛtsnaṃ dhārayate jagat</div>
<div class="sloka" id="57_sloka6"> <a href="57.htm#57_sloka6">6 </a> <br>lokyaṃ dharmaṃ pālaya tvaṃ nityayuktaḥ samāhitaḥ<br>dharmayuktas tato lokān puṇyān āpsyasi śāśvatān</div>
<div class="sloka" id="57_sloka7"> <a href="57.htm#57_sloka7">7 </a> <br>diviṣṭhasya bhuviṣṭhas tvaṃ sakhā bhūtvā mama priyaḥ<br>ūdhaḥ pṛthivyā yo deśas tam āvasa narādhipa</div>
<div class="sloka" id="57_sloka8"> <a href="57.htm#57_sloka8">8 </a> <br>paśavyaś caiva puṇyaś ca susthiro dhanadhānyavān<br>svārakṣyaś caiva saumyaś ca bhogyair bhūmiguṇair vṛtaḥ</div>
<div class="sloka" id="57_sloka9"> <a href="57.htm#57_sloka9">9 </a> <br>aty anyān eṣa deśo hi dhanaratnādibhir yutaḥ<br>vasu pūrṇā ca vasudhā vasa cediṣu cedipa</div>
<div class="sloka" id="57_sloka10"> <a href="57.htm#57_sloka10">10 </a> <br>dharmaśīlā janapadāḥ susaṃtoṣāś ca sādhavaḥ<br>na ca mithyā pralāpo 'tra svaireṣv api kuto 'nyathā</div>
<div class="sloka" id="57_sloka11"> <a href="57.htm#57_sloka11">11 </a> <br>na ca pitrā vibhajyante narā guruhite ratāḥ<br>yuñjate dhuri no gāś ca kṛśāḥ saṃdhukṣayanti ca</div>
<div class="sloka" id="57_sloka12"> <a href="57.htm#57_sloka12">12 </a> <br>sarve varṇāḥ svadharmasthāḥ sadā cediṣu mānada<br>na te 'sty aviditaṃ kiṃ cit triṣu lokeṣu yad bhavet</div>
<div class="sloka" id="57_sloka13"> <a href="57.htm#57_sloka13">13 </a> <br>devopabhogyaṃ divyaṃ ca ākāśe sphāṭikaṃ mahat<br>ākāśagaṃ tvāṃ maddattaṃ vimānam upapatsyate</div>
<div class="sloka" id="57_sloka14"> <a href="57.htm#57_sloka14">14 </a> <br>tvam ekaḥ sarvamartyeṣu vimānavaram āsthitaḥ<br>cariṣyasy uparistho vai devo vigrahavān iva</div>
<div class="sloka" id="57_sloka15"> <a href="57.htm#57_sloka15">15 </a> <br>dadāmi te vaijayantīṃ mālām amlāna paṅkajām<br>dhārayiṣyati saṃgrāme yā tvāṃ śastrair avikṣatam</div>
<div class="sloka" id="57_sloka16"> <a href="57.htm#57_sloka16">16 </a> <br>lakṣaṇaṃ caitad eveha bhavitā te narādhipa<br>indra māleti vikhyātaṃ dhanyam apratimaṃ mahat</div>
<div class="sloka" id="57_sloka17"> <a href="57.htm#57_sloka17">17 </a> <br>[v]<br>yaṣṭiṃ ca vaiṇavīṃ tasmai dadau vṛtraniṣūdanaḥ<br>iṣṭapradānam uddiśya śiṣṭānāṃ paripālinīm</div>
<div class="sloka" id="57_sloka18"> <a href="57.htm#57_sloka18">18 </a> <br>tasyāḥ śakrasya pūjārthaṃ bhūmau bhūmipatis tadā<br>praveśaṃ kārayām āsa gate saṃvatsare tadā</div>
<div class="sloka" id="57_sloka19"> <a href="57.htm#57_sloka19">19 </a> <br>tataḥ prabhṛti cādyāpi yaṣṭyāḥ kṣitipa sattamaiḥ<br>praveśaḥ kriyate rājan yathā tena pravartitaḥ</div>
<div class="sloka" id="57_sloka20"> <a href="57.htm#57_sloka20">20 </a> <br>apare dyus tathā cāsyāḥ kriyate ucchrayo nṛpaiḥ<br>alaṃkṛtāyāḥ piṭakair gandhair mālyaiś ca bhūṣaṇaiḥ<br>mālyadāma parikṣiptā vidhivat kriyate 'pi ca</div>
<div class="sloka" id="57_sloka21"> <a href="57.htm#57_sloka21">21 </a> <br>bhagavān pūjyate cātra hāsyarūpeṇa śaṃkaraḥ<br>svayam eva gṛhītena vasoḥ prītyā mahātmanaḥ</div>
<div class="sloka" id="57_sloka22"> <a href="57.htm#57_sloka22">22 </a> <br>etāṃ pūjāṃ mahendras tu dṛṣṭvā devakṛtāṃ śubhām<br>vasunā rājamukhyena prītimān abravīd vibhuḥ</div>
<div class="sloka" id="57_sloka23"> <a href="57.htm#57_sloka23">23 </a> <br>ye pūjayiṣyanti narā rājānaś ca mahaṃ mama<br>kārayiṣyanti ca mudā yathā cedipatir nṛpaḥ</div>
<div class="sloka" id="57_sloka24"> <a href="57.htm#57_sloka24">24 </a> <br>teṣāṃ śrīr vijayaś caiva sarāṣṭrāṇāṃ bhaviṣyati<br>tathā sphīto janapado muditaś ca bhaviṣyati</div>
<div class="sloka" id="57_sloka25"> <a href="57.htm#57_sloka25">25 </a> <br>evaṃ mahātmanā tena mahendreṇa narādhipa<br>vasuḥ prītyā maghavatā mahārājo 'bhisatkṛtaḥ</div>
<div class="sloka" id="57_sloka26"> <a href="57.htm#57_sloka26">26 </a> <br>utsavaṃ kārayiṣyanti sadā śakrasya ye narāḥ<br>bhūmidānādibhir dānair yathā pūtā bhavanti vai<br>varadānamahāyajñais tathā śakrotsavena te</div>
<div class="sloka" id="57_sloka27"> <a href="57.htm#57_sloka27">27 </a> <br>saṃpūjito maghavatā vasuś cedipatis tadā<br>pālayām āsa dharmeṇa cedisthaḥ pṛthivīm imām<br>indra prītyā bhūmipatiś cakārendra mahaṃ vasuḥ</div>
<div class="sloka" id="57_sloka28"> <a href="57.htm#57_sloka28">28 </a> <br>putrāś cāsya mahāvīryāḥ pañcāsann amitaujasaḥ<br>nānā rājyeṣu ca sutān sa samrāḍ abhyaṣecayat</div>
<div class="sloka" id="57_sloka29"> <a href="57.htm#57_sloka29">29 </a> <br>mahāratho magadha rāḍ viśruto yo bṛhadrathaḥ<br>pratyagrahaḥ kuśāmbaś ca yam āhur maṇivāhanam<br>mac chillaś ca yaduś caiva rājanyaś cāparājitaḥ</div>
<div class="sloka" id="57_sloka30"> <a href="57.htm#57_sloka30">30 </a> <br>ete tasya sutā rājan rājarṣer bhūri tejasaḥ<br>nyaveśayan nāmabhiḥ svais te deśāṃś ca purāṇi ca<br>vāsavāḥ pañca rājānaḥ pṛthag vaṃśāś ca śāśvatāḥ</div>
<div class="sloka" id="57_sloka31"> <a href="57.htm#57_sloka31">31 </a> <br>vasantam indra prāsāde ākāśe sphāṭike ca tam<br>upatasthur mahātmānaṃ gandharvāpsaraso nṛpam<br>rājoparicarety evaṃ nāma tasyātha viśrutam</div>
<div class="sloka" id="57_sloka32"> <a href="57.htm#57_sloka32">32 </a> <br>puropavāhinīṃ tasya nadīṃ śuktimatīṃ giriḥ<br>arautsīc cetanā yuktaḥ kāmāt kolāhalaḥ kila</div>
<div class="sloka" id="57_sloka33"> <a href="57.htm#57_sloka33">33 </a> <br>giriṃ kolāhalaṃ taṃ tu padā vasur atāḍayat<br>niścakrāma nadī tena prahāra vivareṇa sā</div>
<div class="sloka" id="57_sloka34"> <a href="57.htm#57_sloka34">34 </a> <br>tasyāṃ nadyām ajanayan mithunaṃ parvataḥ svayam<br>tasmād vimokṣaṇāt prītā nadī rājñe nyavedayat</div>
<div class="sloka" id="57_sloka35"> <a href="57.htm#57_sloka35">35 </a> <br>yaḥ pumān abhavat tatra taṃ sa rājarṣisattamaḥ<br>vasur vasu pradaś cakre senāpatim ariṃdamam<br>cakāra patnīṃ kanyāṃ tu dayitāṃ girikāṃ nṛpaḥ</div>
<div class="sloka" id="57_sloka36"> <a href="57.htm#57_sloka36">36 </a> <br>vasoḥ patnī tu girikā kāmāt kāle nyavedayat<br>ṛtukālam anuprāptaṃ snātā puṃsavane śuciḥ</div>
<div class="sloka" id="57_sloka37"> <a href="57.htm#57_sloka37">37 </a> <br>tad ahaḥ pitaraś cainam ūcur jahi mṛgān iti<br>taṃ rājasattamaṃ prītās tadā matimatāṃ varam</div>
<div class="sloka" id="57_sloka38"> <a href="57.htm#57_sloka38">38 </a> <br>sa pitṝṇāṃ niyogaṃ tam avyatikramya pārthivaḥ<br>cacāra mṛgayāṃ kāmī girikām eva saṃsmaran<br>atīva rūpasaṃpannāṃ sākṣāc chriyam ivāparām</div>
<div class="sloka" id="57_sloka39"> <a href="57.htm#57_sloka39">39 </a> <br>tasya retaḥ pracaskanda carato rucire vane<br>skanna mātraṃ ca tad reto vṛkṣapatreṇa bhūmipaḥ</div>
<div class="sloka" id="57_sloka40"> <a href="57.htm#57_sloka40">40 </a> <br>pratijagrāha mithyā me na skaṃded reta ity uta<br>ṛtuś ca tasyā patnyā me na moghaḥ syād iti prabhuḥ</div>
<div class="sloka" id="57_sloka41"> <a href="57.htm#57_sloka41">41 </a> <br>saṃcintyaivaṃ tadā rājā vicārya ca punaḥ punaḥ<br>amoghatvaṃ ca vijñāya retaso rājasattamaḥ</div>
<div class="sloka" id="57_sloka42"> <a href="57.htm#57_sloka42">42 </a> <br>śukraprasthāpane kālaṃ mahiṣyāḥ prasamīkṣya saḥ<br>abhimantryātha tac chukram ārāt tiṣṭhantam āśugam<br>sūkṣmadharmārthatattvajño jñātvā śyenaṃ tato 'bravīt</div>
<div class="sloka" id="57_sloka43"> <a href="57.htm#57_sloka43">43 </a> <br>matpriyārtham idaṃ saumya śukraṃ mama gṛhaṃ naya<br>girikāyāḥ prayacchāśu tasyā hy ārtavam adya vai</div>
<div class="sloka" id="57_sloka44"> <a href="57.htm#57_sloka44">44 </a> <br>gṛhītvā tat tadā śyenas tūrṇam utpatya vegavān<br>javaṃ paramam āsthāya pradudrāva vihaṃgamaḥ</div>
<div class="sloka" id="57_sloka45"> <a href="57.htm#57_sloka45">45 </a> <br>tam apaśyad athāyāntaṃ śyenaṃ śyenas tathāparaḥ<br>abhyadravac ca taṃ sadyo dṛṣṭvaivāmiṣa śaṅkayā</div>
<div class="sloka" id="57_sloka46"> <a href="57.htm#57_sloka46">46 </a> <br>tuṇḍayuddham athākāśe tāv ubhau saṃpracakratuḥ<br>yudhyator apatad retas tac cāpi yamunāmbhasi</div>
<div class="sloka" id="57_sloka47"> <a href="57.htm#57_sloka47">47 </a> <br>tatrādriketi vikhyātā brahmaśāpād varāpsarāḥ<br>mīnabhāvam anuprāptā babhūva yamunā carī</div>
<div class="sloka" id="57_sloka48"> <a href="57.htm#57_sloka48">48 </a> <br>śyenapādaparibhraṣṭaṃ tad vīryam atha vāsavam<br>jagrāha tarasopetya sādrikā matsyarūpiṇī</div>
<div class="sloka" id="57_sloka49"> <a href="57.htm#57_sloka49">49 </a> <br>kadā cid atha matsīṃ tāṃ babandhur matsyajīvinaḥ<br>māse ca daśame prāpte tadā bharatasattama<br>ujjahnur udarāt tasyāḥ strīpumāṃsaṃ ca mānuṣam</div>
<div class="sloka" id="57_sloka50"> <a href="57.htm#57_sloka50">50 </a> <br>āścaryabhūtaṃ matvā tad rājñas te pratyavedayan<br>kāye matsyā imau rājan saṃbhūtau mānuṣāv iti</div>
<div class="sloka" id="57_sloka51"> <a href="57.htm#57_sloka51">51 </a> <br>tayoḥ pumāṃsaṃ jagrāha rājoparicaras tadā<br>sa matsyo nāma rājāsīd dhārmikaḥ satyasaṃgaraḥ</div>
<div class="sloka" id="57_sloka52"> <a href="57.htm#57_sloka52">52 </a> <br>sāpsarā muktaśāpā ca kṣaṇena samapadyata<br>puroktā yā bhagavatā tiryagyonigatā śubhe<br>mānuṣau janayitvā tvaṃ śāpamokṣam avāpsyasi</div>
<div class="sloka" id="57_sloka53"> <a href="57.htm#57_sloka53">53 </a> <br>tataḥ sā janayitvā tau viśastā matsyaghātinā<br>saṃtyajya matsyarūpaṃ sā divyaṃ rūpam avāpya ca<br>siddharṣicāraṇapathaṃ jagāmātha varāpsarāḥ</div>
<div class="sloka" id="57_sloka54"> <a href="57.htm#57_sloka54">54 </a> <br>yā kanyā duhitā tasyā matsyā matsyasagandhinī<br>rājñā dattātha dāśāya iyaṃ tava bhavatv iti<br>rūpasattvasamāyuktā sarvaiḥ samuditā guṇaiḥ</div>
<div class="sloka" id="57_sloka55"> <a href="57.htm#57_sloka55">55 </a> <br>sā tu satyavatī nāma matsyaghāty abhisaṃśrayāt<br>āsīn matsyasagandhaiva kaṃ cit kālaṃ śucismitā</div>
<div class="sloka" id="57_sloka56"> <a href="57.htm#57_sloka56">56 </a> <br>śuśrūṣārthaṃ pitur nāvaṃ tāṃ tu vāhayatīṃ jale<br>tīrthayātrāṃ parikrāmann apaśyad vai parāśaraḥ</div>
<div class="sloka" id="57_sloka57"> <a href="57.htm#57_sloka57">57 </a> <br>atīva rūpasaṃpannāṃ siddhānām api kāṅkṣitām<br>dṛṣṭvaiva ca sa tān dhīmāṃś cakame cārudarśanām<br>vidvāṃs tāṃ vāsavīṃ kanyāṃ kāryavān munipuṃgavaḥ</div>
<div class="sloka" id="57_sloka58"> <a href="57.htm#57_sloka58">58 </a> <br>sābravīt paśya bhagavan pārāvāre ṛṣīn sthitān<br>āvayor dṛśyator ebhiḥ kathaṃ nu syāṃ samāgamaḥ</div>
<div class="sloka" id="57_sloka59"> <a href="57.htm#57_sloka59">59 </a> <br>evaṃ tayokto bhagavān nīhāram asṛjat prabhuḥ<br>yena deśaḥ sa sarvas tu tamo bhūta ivābhavat</div>
<div class="sloka" id="57_sloka60"> <a href="57.htm#57_sloka60">60 </a> <br>dṛṣṭvā sṛṣṭaṃ tu nīhāraṃ tatas taṃ paramarṣiṇā<br>vismitā cābravīt kanyā vrīḍitā ca manasvinī</div>
<div class="sloka" id="57_sloka61"> <a href="57.htm#57_sloka61">61 </a> <br>viddhi māṃ bhagavan kanyāṃ sadā pitṛvaśānugām<br>tvat saṃyogāc ca duṣyeta kanyā bhāvo mamānagha</div>
<div class="sloka" id="57_sloka62"> <a href="57.htm#57_sloka62">62 </a> <br>kanyātve dūṣite cāpi kathaṃ śakṣye dvijottama<br>gantuṃ gṛhaṃ gṛhe cāhaṃ dhīman na sthātum utsahe<br>etat saṃcintya bhagavan vidhatsva yad anantaram</div>
<div class="sloka" id="57_sloka63"> <a href="57.htm#57_sloka63">63 </a> <br>evam uktavatīṃ tāṃ tu prītimān ṛṣisattamaḥ<br>uvāca matpriyaṃ kṛtvā kanyaiva tvaṃ bhaviṣyasi</div>
<div class="sloka" id="57_sloka64"> <a href="57.htm#57_sloka64">64 </a> <br>vṛṇīṣva ca varaṃ bhīru yaṃ tvam icchasi bhāmini<br>vṛthā hina prasādo me bhūtapūrvaḥ śucismite</div>
<div class="sloka" id="57_sloka65"> <a href="57.htm#57_sloka65">65 </a> <br>evam uktā varaṃ vavre gātrasaugandhyam uttamam<br>sa cāsyai bhagavān prādān manasaḥ kāṅkṣitaṃ prabhuḥ</div>
<div class="sloka" id="57_sloka66"> <a href="57.htm#57_sloka66">66 </a> <br>tato labdhavarā prītā strībhāvaguṇabhūṣitā<br>jagāma saha saṃsargam ṛṣiṇādbhuta karmaṇā</div>
<div class="sloka" id="57_sloka67"> <a href="57.htm#57_sloka67">67 </a> <br>tena gandhavatīty eva nāmāsyāḥ prathitaṃ bhuvi<br>tato yojanagandheti tasyā nāma pariśrutam</div>
<div class="sloka" id="57_sloka68"> <a href="57.htm#57_sloka68">68 </a> <br>parāśaro 'pi bhagavāñ jagāma svaṃ niveśanam<br>iti satyavatī hṛṣṭā labdhvā varam anuttamam</div>
<div class="sloka" id="57_sloka69"> <a href="57.htm#57_sloka69">69 </a> <br>parāśareṇa saṃyuktā sadyo garbhaṃ suṣāva sā<br>jajñe ca yamunā dvīpe pārāśaryaḥ savīryavān</div>
<div class="sloka" id="57_sloka70"> <a href="57.htm#57_sloka70">70 </a> <br>sa mātaram upasthāya tapasy eva mano dadhe<br>smṛto 'haṃ darśayiṣyāmi kṛtyeṣv iti ca so 'bravīt</div>
<div class="sloka" id="57_sloka71"> <a href="57.htm#57_sloka71">71 </a> <br>evaṃ dvaipāyano jajñe satyavatyāṃ parāśarāt<br>dvīpe nyastaḥ sa yad bālas tasmād dvaipāyano 'bhavat</div>
<div class="sloka" id="57_sloka72"> <a href="57.htm#57_sloka72">72 </a> <br>pādāpasāriṇaṃ dharmaṃ vidvān sa tu yuge yuge<br>āyuḥ śaktiṃ ca martyānāṃ yugānugam avekṣya ca</div>
<div class="sloka" id="57_sloka73"> <a href="57.htm#57_sloka73">73 </a> <br>brahmaṇo brāhmaṇānāṃ ca tathānugraha kāmyayā<br>vivyāsa vedān yasmāc ca tasmād vyāsa iti smṛtaḥ</div>
<div class="sloka" id="57_sloka74"> <a href="57.htm#57_sloka74">74 </a> <br>vedān adhyāpayām āsa mahābhārata pañcamān<br>sumantuṃ jaiminiṃ pailaṃ śukaṃ caiva svam ātmajam</div>
<div class="sloka" id="57_sloka75"> <a href="57.htm#57_sloka75">75 </a> <br>prabhur variṣṭho varado vaiśampāyanam eva ca<br>saṃhitās taiḥ pṛthaktvena bhāratasya prakāśitāḥ</div>
<div class="sloka" id="57_sloka76"> <a href="57.htm#57_sloka76">76 </a> <br>tathā bhīṣmaḥ śāṃtanavo gaṅgāyām amitadyutiḥ<br>vasu vīryāt samabhavan mahāvīryo mahāyaśāḥ</div>
<div class="sloka" id="57_sloka77"> <a href="57.htm#57_sloka77">77 </a> <br>śūle protaḥ purāṇarṣir acoraś coraśaṅkayā<br>aṇī māṇḍavya iti vai vikhyātaḥ sumahāyaśāḥ</div>
<div class="sloka" id="57_sloka78"> <a href="57.htm#57_sloka78">78 </a> <br>sa dharmam āhūya purā maharṣir idam uktavān<br>iṣīkayā mayā bālyād ekā viddhā śakuntikā</div>
<div class="sloka" id="57_sloka79"> <a href="57.htm#57_sloka79">79 </a> <br>tat kilbiṣaṃ smare dharmanānyat pāpam ahaṃ smare<br>tan me sahasrasamitaṃ kasmān nehājayat tapaḥ</div>
<div class="sloka" id="57_sloka80"> <a href="57.htm#57_sloka80">80 </a> <br>garīyān brāhmaṇavadhaḥ sarvabhūtavadhād yataḥ<br>tasmāt tvaṃ kilbiṣād asmāc chūdra yonau janiṣyasi</div>
<div class="sloka" id="57_sloka81"> <a href="57.htm#57_sloka81">81 </a> <br>tena śāpena dharmo 'pi śūdrayonāv ajāyata<br>vidvān vidura rūpeṇa dhārmī tanur akilbiṣī</div>
<div class="sloka" id="57_sloka82"> <a href="57.htm#57_sloka82">82 </a> <br>saṃjayo munikalpas tu jajñe sūto gavalgaṇāt<br>sūryāc ca kunti kanyāyāṃ jajñe karṇo mahārathaḥ<br>sahajaṃ kavacaṃ vibhrat kuṇḍaloddyotitānanaḥ</div>
<div class="sloka" id="57_sloka83"> <a href="57.htm#57_sloka83">83 </a> <br>anugrahārthaṃ lokānāṃ viṣṇur lokanamaskṛtaḥ<br>vasudevāt tu devakyāṃ prādurbhūto mahāyaśāḥ</div>
<div class="sloka" id="57_sloka84"> <a href="57.htm#57_sloka84">84 </a> <br>anādi nidhano devaḥ sa kartā jagataḥ prabhuḥ<br>avyaktam akṣaraṃ brahma pradhānaṃ nirguṇātmakam</div>
<div class="sloka" id="57_sloka85"> <a href="57.htm#57_sloka85">85 </a> <br>ātmānam avyayaṃ caiva prakṛtiṃ prabhavaṃ param<br>puruṣaṃ viśvakarmāṇaṃ sattvayogaṃ dhruvākṣaram</div>
<div class="sloka" id="57_sloka86"> <a href="57.htm#57_sloka86">86 </a> <br>anantam acalaṃ devaṃ haṃsaṃ nārāyaṇaṃ prabhum<br>dhātāram ajaraṃ nityaṃ tam āhuḥ param avyayam</div>
<div class="sloka" id="57_sloka87"> <a href="57.htm#57_sloka87">87 </a> <br>puruṣaḥ sa vibhuḥ kartā sarvabhūtapitāmahaḥ<br>dharmasaṃvardhanārthāya prajajñe 'ndhakavṛṣṇiṣu</div>
<div class="sloka" id="57_sloka88"> <a href="57.htm#57_sloka88">88 </a> <br>astrajñau tu mahāvīryau sarvaśastraviśāradau<br>sātyakiḥ kṛtavarmā ca nārāyaṇam anuvratau<br>satyakād dhṛdikāc caiva jajñāte 'straviśāradau</div>
<div class="sloka" id="57_sloka89"> <a href="57.htm#57_sloka89">89 </a> <br>bharadvājasya ca skannaṃ droṇyāṃ śukram avardhata<br>maharṣer ugratapasas tasmād droṇo vyajāyata</div>
<div class="sloka" id="57_sloka90"> <a href="57.htm#57_sloka90">90 </a> <br>gautamān mithunaṃ jajñe śarastambāc charadvataḥ<br>aśvatthāmnaś ca jananī kṛpaś caiva mahābalaḥ<br>aśvatthāmā tato jajñe droṇād astrabhṛtāṃ varaḥ</div>
<div class="sloka" id="57_sloka91"> <a href="57.htm#57_sloka91">91 </a> <br>tathaiva dhṛṣṭadyumno 'pi sākṣād agnisamadyutiḥ<br>vaitāne karmaṇi tate pāvakāt samajāyata<br>vīro droṇa vināśāya dhanuṣā saha vīryavān</div>
<div class="sloka" id="57_sloka92"> <a href="57.htm#57_sloka92">92 </a> <br>tathaiva vedyāṃ kṛṣṇāpi jajñe tejasvinī śubhā<br>vibhrājamānā vapuṣā bibhratī rūpam uttamam</div>
<div class="sloka" id="57_sloka93"> <a href="57.htm#57_sloka93">93 </a> <br>prahrāda śiṣyo nagnajit subalaś cābhavat tataḥ<br>tasya prajā dharmahantrī jajñe deva prakopanāt</div>
<div class="sloka" id="57_sloka94"> <a href="57.htm#57_sloka94">94 </a> <br>gāndhārarājaputro 'bhūc chakuniḥ saubalas tathā<br>duryodhanasya mātā ca jajñāte 'rthavidāv ubhau</div>
<div class="sloka" id="57_sloka95"> <a href="57.htm#57_sloka95">95 </a> <br>kṛṣṇadvaipāyanāj jajñe dhṛtarāṣṭro janeśvaraḥ<br>kṣetre vicitravīryasya pāṇḍuś caiva mahābalaḥ</div>
<div class="sloka" id="57_sloka96"> <a href="57.htm#57_sloka96">96 </a> <br>pāṇḍos tu jajñire pañca putrā devasamāḥ pṛthak<br>dvayoḥ striyor guṇajyeṣṭhas teṣām āsīd yudhiṣṭhiraḥ</div>
<div class="sloka" id="57_sloka97"> <a href="57.htm#57_sloka97">97 </a> <br>dharmād yudhiṣṭhiro jajñe mārutāt tu vṛkodaraḥ<br>indrād dhanaṃjayaḥ śrīmān sarvaśastrabhṛtāṃ varaḥ</div>
<div class="sloka" id="57_sloka98"> <a href="57.htm#57_sloka98">98 </a> <br>jajñāte rūpasaṃpannāv aśvibhyāṃ tu yamāv ubhau<br>nakulaḥ sahadevaś ca guruśuśrūṣaṇe ratau</div>
<div class="sloka" id="57_sloka99"> <a href="57.htm#57_sloka99">99 </a> <br>tathā putraśataṃ jajñe dhṛtarāṣṭrasya dhīmataḥ<br>duryodhanaprabhṛtayo yuyutsuḥ karaṇas tathā</div>
<div class="sloka" id="57_sloka100"> <a href="57.htm#57_sloka100">100 </a> <br>abhimanyuḥ subhadrāyām arjunād abhyajāyata<br>svastīyo vāsudevasya pautraḥ pāṇḍor mahātmanaḥ</div>
<div class="sloka" id="57_sloka101"> <a href="57.htm#57_sloka101">101 </a> <br>pāṇḍavebhyo 'pi pañcabhyaḥ kṛṣṇāyāṃ pañca jajñire<br>kumārā rūpasaṃpannāḥ sarvaśastraviśāradāḥ</div>
<div class="sloka" id="57_sloka102"> <a href="57.htm#57_sloka102">102 </a> <br>prativindhyo yudhiṣṭhirāt suta somo vṛkodarāt<br>arjunāc chruta kīrtis tu śatānīkas tu nākuliḥ</div>
<div class="sloka" id="57_sloka103"> <a href="57.htm#57_sloka103">103 </a> <br>tathaiva sahadevāc ca śrutasenaḥ pratāpavān<br>hiḍimbāyāṃ ca bhīmena vane jajñe ghaṭotkacaḥ</div>
<div class="sloka" id="57_sloka104"> <a href="57.htm#57_sloka104">104 </a> <br>śikhaṇḍī drupadāj jajñe kanyā putratvam āgatā<br>yāṃ yakṣaḥ puruṣaṃ cakre sthūṇaḥ priyacikīrṣayā</div>
<div class="sloka" id="57_sloka105"> <a href="57.htm#57_sloka105">105 </a> <br>kurūṇāṃ vigrahe tasmin samāgacchan bahūny atha<br>rājñāṃ śatasahasrāṇi yotsyamānāni saṃyuge</div></body></html>