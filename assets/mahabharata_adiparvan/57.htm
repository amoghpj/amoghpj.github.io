<html><body><div class="sloka" id="57_sloka1"> <a href="57.htm#57_sloka1">1 </a> <br>[v]<br>rājoparicaro nāma dharmanityo mahīpatiḥ<br>babhūva mṛgayāṃ gantuṃ sa kadā cid dhṛtavrataḥ<br>[व्] <br>राजोपरिचरो नाम धर्मनित्यो महीपतिः <br>बभूव मृगयां गन्तुं स कदा चिद् धृतव्रतः </div>
<div class="sloka" id="57_sloka2"> <a href="57.htm#57_sloka2">2 </a> <br>sa cediviṣayaṃ ramyaṃ vasuḥ pauravanandanaḥ<br>indropadeśāj jagrāha grahaṇīyaṃ mahīpatiḥ<br>स चेदिविषयं रम्यं वसुः पुरवनन्दनः <br>इन्द्रोपदेशाज् जग्राह ग्रहणीयं महीपतिः </div>
<div class="sloka" id="57_sloka3"> <a href="57.htm#57_sloka3">3 </a> <br>tam āśrame nyastaśastraṃ nivasantaṃ tapo ratim<br>devaḥ sākṣāt svayaṃ vajrī samupāyān mahīpatim<br>तम् आश्रमे न्यस्तशस्त्रं निवसन्तं तपो रतिम् <br>देवः साक्षात् स्वयं वज्री समुपायान् महीपतिम् </div>
<div class="sloka" id="57_sloka4"> <a href="57.htm#57_sloka4">4 </a> <br>indratvam arho rājāyaṃ tapasety anucintya vai<br>taṃ sāntvena nṛpaṃ sākṣāt tapasaḥ saṃnyavartayat<br>इन्द्रत्वम् अर्हो राजायं तपसेत्य् अनुचिन्त्य वै <br>तं सान्त्वेन नृपं साक्षात् तपसः संन्यवर्तयत् </div>
<div class="sloka" id="57_sloka5"> <a href="57.htm#57_sloka5">5 </a> <br>[īndra]<br>na saṃkīryeta dharmo 'yaṃ pṛthivyāṃ pṛthivīpate<br>taṃ pāhi dharmo hi dhṛtaḥ kṛtsnaṃ dhārayate jagat<br>[ीन्द्र] <br>न संकीर्येत धर्मो 'यं पृथिव्यां पृथिवीपते <br>तं पाहि धर्मो हि धृतः कृत्स्नं धारयते जगत् </div>
<div class="sloka" id="57_sloka6"> <a href="57.htm#57_sloka6">6 </a> <br>lokyaṃ dharmaṃ pālaya tvaṃ nityayuktaḥ samāhitaḥ<br>dharmayuktas tato lokān puṇyān āpsyasi śāśvatān<br>लोक्यं धर्मं पालय त्वं नित्ययुक्तः समाहितः <br>धर्मयुक्तस् ततो लोकान् पुण्यान् आप्स्यसि शाश्वतान् </div>
<div class="sloka" id="57_sloka7"> <a href="57.htm#57_sloka7">7 </a> <br>diviṣṭhasya bhuviṣṭhas tvaṃ sakhā bhūtvā mama priyaḥ<br>ūdhaḥ pṛthivyā yo deśas tam āvasa narādhipa<br>दिविष्ठस्य भुविष्ठस् त्वं सखा भूत्वा मम प्रियः <br>ऊधः पृथिव्या यो देशस् तम् आवस नराधिप </div>
<div class="sloka" id="57_sloka8"> <a href="57.htm#57_sloka8">8 </a> <br>paśavyaś caiva puṇyaś ca susthiro dhanadhānyavān<br>svārakṣyaś caiva saumyaś ca bhogyair bhūmiguṇair vṛtaḥ<br>पशव्यश् चैव पुण्यश् च सुस्थिरो धनधान्यवान् <br>स्वारक्ष्यश् चैव सुम्यश् च भोग्यैर् भूमिगुणैर् वृतः </div>
<div class="sloka" id="57_sloka9"> <a href="57.htm#57_sloka9">9 </a> <br>aty anyān eṣa deśo hi dhanaratnādibhir yutaḥ<br>vasu pūrṇā ca vasudhā vasa cediṣu cedipa<br>अत्य् अन्यान् एष देशो हि धनरत्नादिभिर् युतः <br>वसु पूर्णा च वसुधा वस चेदिषु चेदिप </div>
<div class="sloka" id="57_sloka10"> <a href="57.htm#57_sloka10">10 </a> <br>dharmaśīlā janapadāḥ susaṃtoṣāś ca sādhavaḥ<br>na ca mithyā pralāpo 'tra svaireṣv api kuto 'nyathā<br>धर्मशीला जनपदाः सुसंतोषाश् च साधवः <br>न च मिथ्या प्रलापो 'त्र स्वैरेष्व् अपि कुतो 'न्यथा </div>
<div class="sloka" id="57_sloka11"> <a href="57.htm#57_sloka11">11 </a> <br>na ca pitrā vibhajyante narā guruhite ratāḥ<br>yuñjate dhuri no gāś ca kṛśāḥ saṃdhukṣayanti ca<br>न च पित्रा विभज्यन्ते नरा गुरुहिते रताः <br>युञ्जते धुरि नो गाश् च कृशाः संधुक्षयन्ति च </div>
<div class="sloka" id="57_sloka12"> <a href="57.htm#57_sloka12">12 </a> <br>sarve varṇāḥ svadharmasthāḥ sadā cediṣu mānada<br>na te 'sty aviditaṃ kiṃ cit triṣu lokeṣu yad bhavet<br>सर्वे वर्णाः स्वधर्मस्थाः सदा चेदिषु मानद <br>न ते 'स्त्य् अविदितं किं चित् त्रिषु लोकेषु यद् भवेत् </div>
<div class="sloka" id="57_sloka13"> <a href="57.htm#57_sloka13">13 </a> <br>devopabhogyaṃ divyaṃ ca ākāśe sphāṭikaṃ mahat<br>ākāśagaṃ tvāṃ maddattaṃ vimānam upapatsyate<br>देवोपभोग्यं दिव्यं च आकाशे स्फाटिकं महत् <br>आकाशगं त्वां मद्दत्तं विमानम् उपपत्स्यते </div>
<div class="sloka" id="57_sloka14"> <a href="57.htm#57_sloka14">14 </a> <br>tvam ekaḥ sarvamartyeṣu vimānavaram āsthitaḥ<br>cariṣyasy uparistho vai devo vigrahavān iva<br>त्वम् एकः सर्वमर्त्येषु विमानवरम् आस्थितः <br>चरिष्यस्य् उपरिस्थो वै देवो विग्रहवान् इव </div>
<div class="sloka" id="57_sloka15"> <a href="57.htm#57_sloka15">15 </a> <br>dadāmi te vaijayantīṃ mālām amlāna paṅkajām<br>dhārayiṣyati saṃgrāme yā tvāṃ śastrair avikṣatam<br>ददामि ते वैजयन्तीं मालाम् अम्लान पङ्कजाम् <br>धारयिष्यति संग्रामे या त्वां शस्त्रैर् अविक्षतम् </div>
<div class="sloka" id="57_sloka16"> <a href="57.htm#57_sloka16">16 </a> <br>lakṣaṇaṃ caitad eveha bhavitā te narādhipa<br>indra māleti vikhyātaṃ dhanyam apratimaṃ mahat<br>लक्षणं चैतद् एवेह भविता ते नराधिप <br>इन्द्र मालेति विख्यातं धन्यम् अप्रतिमं महत् </div>
<div class="sloka" id="57_sloka17"> <a href="57.htm#57_sloka17">17 </a> <br>[v]<br>yaṣṭiṃ ca vaiṇavīṃ tasmai dadau vṛtraniṣūdanaḥ<br>iṣṭapradānam uddiśya śiṣṭānāṃ paripālinīm<br>[व्] <br>यष्टिं च वैणवीं तस्मै ददु वृत्रनिषूदनः <br>इष्टप्रदानम् उद्दिश्य शिष्टानां परिपालिनीम् </div>
<div class="sloka" id="57_sloka18"> <a href="57.htm#57_sloka18">18 </a> <br>tasyāḥ śakrasya pūjārthaṃ bhūmau bhūmipatis tadā<br>praveśaṃ kārayām āsa gate saṃvatsare tadā<br>तस्याः शक्रस्य पूजार्थं भूमु भूमिपतिस् तदा <br>प्रवेशं कारयाम् आस गते संवत्सरे तदा </div>
<div class="sloka" id="57_sloka19"> <a href="57.htm#57_sloka19">19 </a> <br>tataḥ prabhṛti cādyāpi yaṣṭyāḥ kṣitipa sattamaiḥ<br>praveśaḥ kriyate rājan yathā tena pravartitaḥ<br>ततः प्रभृति चाद्यापि यष्ट्याः क्षितिप सत्तमैः <br>प्रवेशः क्रियते राजन् यथा तेन प्रवर्तितः </div>
<div class="sloka" id="57_sloka20"> <a href="57.htm#57_sloka20">20 </a> <br>apare dyus tathā cāsyāḥ kriyate ucchrayo nṛpaiḥ<br>alaṃkṛtāyāḥ piṭakair gandhair mālyaiś ca bhūṣaṇaiḥ<br>mālyadāma parikṣiptā vidhivat kriyate 'pi ca<br>अपरे द्युस् तथा चास्याः क्रियते उच्छ्रयो नृपैः <br>अलंकृतायाः पिटकैर् गन्धैर् माल्यैश् च भूषणैः <br>माल्यदाम परिक्षिप्ता विधिवत् क्रियते 'पि च </div>
<div class="sloka" id="57_sloka21"> <a href="57.htm#57_sloka21">21 </a> <br>bhagavān pūjyate cātra hāsyarūpeṇa śaṃkaraḥ<br>svayam eva gṛhītena vasoḥ prītyā mahātmanaḥ<br>भगवान् पूज्यते चात्र हास्यरूपेण शंकरः <br>स्वयम् एव गृहीतेन वसोः प्रीत्या महात्मनः </div>
<div class="sloka" id="57_sloka22"> <a href="57.htm#57_sloka22">22 </a> <br>etāṃ pūjāṃ mahendras tu dṛṣṭvā devakṛtāṃ śubhām<br>vasunā rājamukhyena prītimān abravīd vibhuḥ<br>एतां पूजां महेन्द्रस् तु दृष्ट्वा देवकृतां शुभाम् <br>वसुना राजमुख्येन प्रीतिमान् अब्रवीद् विभुः </div>
<div class="sloka" id="57_sloka23"> <a href="57.htm#57_sloka23">23 </a> <br>ye pūjayiṣyanti narā rājānaś ca mahaṃ mama<br>kārayiṣyanti ca mudā yathā cedipatir nṛpaḥ<br>ये पूजयिष्यन्ति नरा राजानश् च महं मम <br>कारयिष्यन्ति च मुदा यथा चेदिपतिर् नृपः </div>
<div class="sloka" id="57_sloka24"> <a href="57.htm#57_sloka24">24 </a> <br>teṣāṃ śrīr vijayaś caiva sarāṣṭrāṇāṃ bhaviṣyati<br>tathā sphīto janapado muditaś ca bhaviṣyati<br>तेषां श्रीर् विजयश् चैव सराष्ट्राणां भविष्यति <br>तथा स्फीतो जनपदो मुदितश् च भविष्यति </div>
<div class="sloka" id="57_sloka25"> <a href="57.htm#57_sloka25">25 </a> <br>evaṃ mahātmanā tena mahendreṇa narādhipa<br>vasuḥ prītyā maghavatā mahārājo 'bhisatkṛtaḥ<br>एवं महात्मना तेन महेन्द्रेण नराधिप <br>वसुः प्रीत्या मघवता महाराजो 'भिसत्कृतः </div>
<div class="sloka" id="57_sloka26"> <a href="57.htm#57_sloka26">26 </a> <br>utsavaṃ kārayiṣyanti sadā śakrasya ye narāḥ<br>bhūmidānādibhir dānair yathā pūtā bhavanti vai<br>varadānamahāyajñais tathā śakrotsavena te<br>उत्सवं कारयिष्यन्ति सदा शक्रस्य ये नराः <br>भूमिदानादिभिर् दानैर् यथा पूता भवन्ति वै <br>वरदानमहायज्ञैस् तथा शक्रोत्सवेन ते </div>
<div class="sloka" id="57_sloka27"> <a href="57.htm#57_sloka27">27 </a> <br>saṃpūjito maghavatā vasuś cedipatis tadā<br>pālayām āsa dharmeṇa cedisthaḥ pṛthivīm imām<br>indra prītyā bhūmipatiś cakārendra mahaṃ vasuḥ<br>संपूजितो मघवता वसुश् चेदिपतिस् तदा <br>पालयाम् आस धर्मेण चेदिस्थः पृथिवीम् इमाम् <br>इन्द्र प्रीत्या भूमिपतिश् चकारेन्द्र महं वसुः </div>
<div class="sloka" id="57_sloka28"> <a href="57.htm#57_sloka28">28 </a> <br>putrāś cāsya mahāvīryāḥ pañcāsann amitaujasaḥ<br>nānā rājyeṣu ca sutān sa samrāḍ abhyaṣecayat<br>पुत्राश् चास्य महावीर्याः पञ्चासन्न् अमितुजसः <br>नाना राज्येषु च सुतान् स सम्राड् अभ्यषेचयत् </div>
<div class="sloka" id="57_sloka29"> <a href="57.htm#57_sloka29">29 </a> <br>mahāratho magadha rāḍ viśruto yo bṛhadrathaḥ<br>pratyagrahaḥ kuśāmbaś ca yam āhur maṇivāhanam<br>mac chillaś ca yaduś caiva rājanyaś cāparājitaḥ<br>महारथो मगध राड् विश्रुतो यो बृहद्रथः <br>प्रत्यग्रहः कुशाम्बश् च यम् आहुर् मणिवाहनम् <br>मच् छिल्लश् च यदुश् चैव राजन्यश् चापराजितः </div>
<div class="sloka" id="57_sloka30"> <a href="57.htm#57_sloka30">30 </a> <br>ete tasya sutā rājan rājarṣer bhūri tejasaḥ<br>nyaveśayan nāmabhiḥ svais te deśāṃś ca purāṇi ca<br>vāsavāḥ pañca rājānaḥ pṛthag vaṃśāś ca śāśvatāḥ<br>एते तस्य सुता राजन् राजर्षेर् भूरि तेजसः <br>न्यवेशयन् नामभिः स्वैस् ते देशांश् च पुराणि च <br>वासवाः पञ्च राजानः पृथग् वंशाश् च शाश्वताः </div>
<div class="sloka" id="57_sloka31"> <a href="57.htm#57_sloka31">31 </a> <br>vasantam indra prāsāde ākāśe sphāṭike ca tam<br>upatasthur mahātmānaṃ gandharvāpsaraso nṛpam<br>rājoparicarety evaṃ nāma tasyātha viśrutam<br>वसन्तम् इन्द्र प्रासादे आकाशे स्फाटिके च तम् <br>उपतस्थुर् महात्मानं गन्धर्वाप्सरसो नृपम् <br>राजोपरिचरेत्य् एवं नाम तस्याथ विश्रुतम् </div>
<div class="sloka" id="57_sloka32"> <a href="57.htm#57_sloka32">32 </a> <br>puropavāhinīṃ tasya nadīṃ śuktimatīṃ giriḥ<br>arautsīc cetanā yuktaḥ kāmāt kolāhalaḥ kila<br>पुरोपवाहिनीं तस्य नदीं शुक्तिमतीं गिरिः <br>अरुत्सीच् चेतना युक्तः कामात् कोलाहलः किल </div>
<div class="sloka" id="57_sloka33"> <a href="57.htm#57_sloka33">33 </a> <br>giriṃ kolāhalaṃ taṃ tu padā vasur atāḍayat<br>niścakrāma nadī tena prahāra vivareṇa sā<br>गिरिं कोलाहलं तं तु पदा वसुर् अताडयत् <br>निश्चक्राम नदी तेन प्रहार विवरेण सा </div>
<div class="sloka" id="57_sloka34"> <a href="57.htm#57_sloka34">34 </a> <br>tasyāṃ nadyām ajanayan mithunaṃ parvataḥ svayam<br>tasmād vimokṣaṇāt prītā nadī rājñe nyavedayat<br>तस्यां नद्याम् अजनयन् मिथुनं पर्वतः स्वयम् <br>तस्माद् विमोक्षणात् प्रीता नदी राज्ञे न्यवेदयत् </div>
<div class="sloka" id="57_sloka35"> <a href="57.htm#57_sloka35">35 </a> <br>yaḥ pumān abhavat tatra taṃ sa rājarṣisattamaḥ<br>vasur vasu pradaś cakre senāpatim ariṃdamam<br>cakāra patnīṃ kanyāṃ tu dayitāṃ girikāṃ nṛpaḥ<br>यः पुमान् अभवत् तत्र तं स राजर्षिसत्तमः <br>वसुर् वसु प्रदश् चक्रे सेनापतिम् अरिंदमम् <br>चकार पत्नीं कन्यां तु दयितां गिरिकां नृपः </div>
<div class="sloka" id="57_sloka36"> <a href="57.htm#57_sloka36">36 </a> <br>vasoḥ patnī tu girikā kāmāt kāle nyavedayat<br>ṛtukālam anuprāptaṃ snātā puṃsavane śuciḥ<br>वसोः पत्नी तु गिरिका कामात् काले न्यवेदयत् <br>ऋतुकालम् अनुप्राप्तं स्नाता पुंसवने शुचिः </div>
<div class="sloka" id="57_sloka37"> <a href="57.htm#57_sloka37">37 </a> <br>tad ahaḥ pitaraś cainam ūcur jahi mṛgān iti<br>taṃ rājasattamaṃ prītās tadā matimatāṃ varam<br>तद् अहः पितरश् चैनम् ऊचुर् जहि मृगान् इति <br>तं राजसत्तमं प्रीतास् तदा मतिमतां वरम् </div>
<div class="sloka" id="57_sloka38"> <a href="57.htm#57_sloka38">38 </a> <br>sa pitṝṇāṃ niyogaṃ tam avyatikramya pārthivaḥ<br>cacāra mṛgayāṃ kāmī girikām eva saṃsmaran<br>atīva rūpasaṃpannāṃ sākṣāc chriyam ivāparām<br>स पितঘणां नियोगं तम् अव्यतिक्रम्य पार्थिवः <br>चचार मृगयां कामी गिरिकाम् एव संस्मरन् <br>अतीव रूपसंपन्नां साक्षाच् छ्रियम् इवापराम् </div>
<div class="sloka" id="57_sloka39"> <a href="57.htm#57_sloka39">39 </a> <br>tasya retaḥ pracaskanda carato rucire vane<br>skanna mātraṃ ca tad reto vṛkṣapatreṇa bhūmipaḥ<br>तस्य रेतः प्रचस्कन्द चरतो रुचिरे वने <br>स्कन्न मात्रं च तद् रेतो वृक्षपत्रेण भूमिपः </div>
<div class="sloka" id="57_sloka40"> <a href="57.htm#57_sloka40">40 </a> <br>pratijagrāha mithyā me na skaṃded reta ity uta<br>ṛtuś ca tasyā patnyā me na moghaḥ syād iti prabhuḥ<br>प्रतिजग्राह मिथ्या मे न स्कंदेद् रेत इत्य् उत <br>ऋतुश् च तस्या पत्न्या मे न मोघः स्याद् इति प्रभुः </div>
<div class="sloka" id="57_sloka41"> <a href="57.htm#57_sloka41">41 </a> <br>saṃcintyaivaṃ tadā rājā vicārya ca punaḥ punaḥ<br>amoghatvaṃ ca vijñāya retaso rājasattamaḥ<br>संचिन्त्यैवं तदा राजा विचार्य च पुनः पुनः <br>अमोघत्वं च विज्ञाय रेतसो राजसत्तमः </div>
<div class="sloka" id="57_sloka42"> <a href="57.htm#57_sloka42">42 </a> <br>śukraprasthāpane kālaṃ mahiṣyāḥ prasamīkṣya saḥ<br>abhimantryātha tac chukram ārāt tiṣṭhantam āśugam<br>sūkṣmadharmārthatattvajño jñātvā śyenaṃ tato 'bravīt<br>शुक्रप्रस्थापने कालं महिष्याः प्रसमीक्ष्य सः <br>अभिमन्त्र्याथ तच् छुक्रम् आरात् तिष्ठन्तम् आशुगम् <br>सूक्ष्मधर्मार्थतत्त्वज्ञो ज्ञात्वा श्येनं ततो 'ब्रवीत् </div>
<div class="sloka" id="57_sloka43"> <a href="57.htm#57_sloka43">43 </a> <br>matpriyārtham idaṃ saumya śukraṃ mama gṛhaṃ naya<br>girikāyāḥ prayacchāśu tasyā hy ārtavam adya vai<br>मत्प्रियार्थम् इदं सुम्य शुक्रं मम गृहं नय <br>गिरिकायाः प्रयच्छाशु तस्या ह्य् आर्तवम् अद्य वै </div>
<div class="sloka" id="57_sloka44"> <a href="57.htm#57_sloka44">44 </a> <br>gṛhītvā tat tadā śyenas tūrṇam utpatya vegavān<br>javaṃ paramam āsthāya pradudrāva vihaṃgamaḥ<br>गृहीत्वा तत् तदा श्येनस् तूर्णम् उत्पत्य वेगवान् <br>जवं परमम् आस्थाय प्रदुद्राव विहंगमः </div>
<div class="sloka" id="57_sloka45"> <a href="57.htm#57_sloka45">45 </a> <br>tam apaśyad athāyāntaṃ śyenaṃ śyenas tathāparaḥ<br>abhyadravac ca taṃ sadyo dṛṣṭvaivāmiṣa śaṅkayā<br>तम् अपश्यद् अथायान्तं श्येनं श्येनस् तथापरः <br>अभ्यद्रवच् च तं सद्यो दृष्ट्वैवामिष शङ्कया </div>
<div class="sloka" id="57_sloka46"> <a href="57.htm#57_sloka46">46 </a> <br>tuṇḍayuddham athākāśe tāv ubhau saṃpracakratuḥ<br>yudhyator apatad retas tac cāpi yamunāmbhasi<br>तुण्डयुद्धम् अथाकाशे ताव् उभु संप्रचक्रतुः <br>युध्यतोर् अपतद् रेतस् तच् चापि यमुनाम्भसि </div>
<div class="sloka" id="57_sloka47"> <a href="57.htm#57_sloka47">47 </a> <br>tatrādriketi vikhyātā brahmaśāpād varāpsarāḥ<br>mīnabhāvam anuprāptā babhūva yamunā carī<br>तत्राद्रिकेति विख्याता ब्रह्मशापाद् वराप्सराः <br>मीनभावम् अनुप्राप्ता बभूव यमुना चरी </div>
<div class="sloka" id="57_sloka48"> <a href="57.htm#57_sloka48">48 </a> <br>śyenapādaparibhraṣṭaṃ tad vīryam atha vāsavam<br>jagrāha tarasopetya sādrikā matsyarūpiṇī<br>श्येनपादपरिभ्रष्टं तद् वीर्यम् अथ वासवम् <br>जग्राह तरसोपेत्य साद्रिका मत्स्यरूपिणी </div>
<div class="sloka" id="57_sloka49"> <a href="57.htm#57_sloka49">49 </a> <br>kadā cid atha matsīṃ tāṃ babandhur matsyajīvinaḥ<br>māse ca daśame prāpte tadā bharatasattama<br>ujjahnur udarāt tasyāḥ strīpumāṃsaṃ ca mānuṣam<br>कदा चिद् अथ मत्सीं तां बबन्धुर् मत्स्यजीविनः <br>मासे च दशमे प्राप्ते तदा भरतसत्तम <br>उज्जह्नुर् उदरात् तस्याः स्त्रीपुमांसं च मानुषम् </div>
<div class="sloka" id="57_sloka50"> <a href="57.htm#57_sloka50">50 </a> <br>āścaryabhūtaṃ matvā tad rājñas te pratyavedayan<br>kāye matsyā imau rājan saṃbhūtau mānuṣāv iti<br>आश्चर्यभूतं मत्वा तद् राज्ञस् ते प्रत्यवेदयन् <br>काये मत्स्या इमु राजन् संभूतु मानुषाव् इति </div>
<div class="sloka" id="57_sloka51"> <a href="57.htm#57_sloka51">51 </a> <br>tayoḥ pumāṃsaṃ jagrāha rājoparicaras tadā<br>sa matsyo nāma rājāsīd dhārmikaḥ satyasaṃgaraḥ<br>तयोः पुमांसं जग्राह राजोपरिचरस् तदा <br>स मत्स्यो नाम राजासीद् धार्मिकः सत्यसंगरः </div>
<div class="sloka" id="57_sloka52"> <a href="57.htm#57_sloka52">52 </a> <br>sāpsarā muktaśāpā ca kṣaṇena samapadyata<br>puroktā yā bhagavatā tiryagyonigatā śubhe<br>mānuṣau janayitvā tvaṃ śāpamokṣam avāpsyasi<br>साप्सरा मुक्तशापा च क्षणेन समपद्यत <br>पुरोक्ता या भगवता तिर्यग्योनिगता शुभे <br>मानुषु जनयित्वा त्वं शापमोक्षम् अवाप्स्यसि </div>
<div class="sloka" id="57_sloka53"> <a href="57.htm#57_sloka53">53 </a> <br>tataḥ sā janayitvā tau viśastā matsyaghātinā<br>saṃtyajya matsyarūpaṃ sā divyaṃ rūpam avāpya ca<br>siddharṣicāraṇapathaṃ jagāmātha varāpsarāḥ<br>ततः सा जनयित्वा तु विशस्ता मत्स्यघातिना <br>संत्यज्य मत्स्यरूपं सा दिव्यं रूपम् अवाप्य च <br>सिद्धर्षिचारणपथं जगामाथ वराप्सराः </div>
<div class="sloka" id="57_sloka54"> <a href="57.htm#57_sloka54">54 </a> <br>yā kanyā duhitā tasyā matsyā matsyasagandhinī<br>rājñā dattātha dāśāya iyaṃ tava bhavatv iti<br>rūpasattvasamāyuktā sarvaiḥ samuditā guṇaiḥ<br>या कन्या दुहिता तस्या मत्स्या मत्स्यसगन्धिनी <br>राज्ञा दत्ताथ दाशाय इयं तव भवत्व् इति <br>रूपसत्त्वसमायुक्ता सर्वैः समुदिता गुणैः </div>
<div class="sloka" id="57_sloka55"> <a href="57.htm#57_sloka55">55 </a> <br>sā tu satyavatī nāma matsyaghāty abhisaṃśrayāt<br>āsīn matsyasagandhaiva kaṃ cit kālaṃ śucismitā<br>सा तु सत्यवती नाम मत्स्यघात्य् अभिसंश्रयात् <br>आसीन् मत्स्यसगन्धैव कं चित् कालं शुचिस्मिता </div>
<div class="sloka" id="57_sloka56"> <a href="57.htm#57_sloka56">56 </a> <br>śuśrūṣārthaṃ pitur nāvaṃ tāṃ tu vāhayatīṃ jale<br>tīrthayātrāṃ parikrāmann apaśyad vai parāśaraḥ<br>शुश्रूषार्थं पितुर् नावं तां तु वाहयतीं जले <br>तीर्थयात्रां परिक्रामन्न् अपश्यद् वै पराशरः </div>
<div class="sloka" id="57_sloka57"> <a href="57.htm#57_sloka57">57 </a> <br>atīva rūpasaṃpannāṃ siddhānām api kāṅkṣitām<br>dṛṣṭvaiva ca sa tān dhīmāṃś cakame cārudarśanām<br>vidvāṃs tāṃ vāsavīṃ kanyāṃ kāryavān munipuṃgavaḥ<br>अतीव रूपसंपन्नां सिद्धानाम् अपि काङ्क्षिताम् <br>दृष्ट्वैव च स तान् धीमांश् चकमे चारुदर्शनाम् <br>विद्वांस् तां वासवीं कन्यां कार्यवान् मुनिपुंगवः </div>
<div class="sloka" id="57_sloka58"> <a href="57.htm#57_sloka58">58 </a> <br>sābravīt paśya bhagavan pārāvāre ṛṣīn sthitān<br>āvayor dṛśyator ebhiḥ kathaṃ nu syāṃ samāgamaḥ<br>साब्रवीत् पश्य भगवन् पारावारे ऋषीन् स्थितान् <br>आवयोर् दृश्यतोर् एभिः कथं नु स्यां समागमः </div>
<div class="sloka" id="57_sloka59"> <a href="57.htm#57_sloka59">59 </a> <br>evaṃ tayokto bhagavān nīhāram asṛjat prabhuḥ<br>yena deśaḥ sa sarvas tu tamo bhūta ivābhavat<br>एवं तयोक्तो भगवान् नीहारम् असृजत् प्रभुः <br>येन देशः स सर्वस् तु तमो भूत इवाभवत् </div>
<div class="sloka" id="57_sloka60"> <a href="57.htm#57_sloka60">60 </a> <br>dṛṣṭvā sṛṣṭaṃ tu nīhāraṃ tatas taṃ paramarṣiṇā<br>vismitā cābravīt kanyā vrīḍitā ca manasvinī<br>दृष्ट्वा सृष्टं तु नीहारं ततस् तं परमर्षिणा <br>विस्मिता चाब्रवीत् कन्या व्रीडिता च मनस्विनी </div>
<div class="sloka" id="57_sloka61"> <a href="57.htm#57_sloka61">61 </a> <br>viddhi māṃ bhagavan kanyāṃ sadā pitṛvaśānugām<br>tvat saṃyogāc ca duṣyeta kanyā bhāvo mamānagha<br>विद्धि मां भगवन् कन्यां सदा पितृवशानुगाम् <br>त्वत् संयोगाच् च दुष्येत कन्या भावो ममानघ </div>
<div class="sloka" id="57_sloka62"> <a href="57.htm#57_sloka62">62 </a> <br>kanyātve dūṣite cāpi kathaṃ śakṣye dvijottama<br>gantuṃ gṛhaṃ gṛhe cāhaṃ dhīman na sthātum utsahe<br>etat saṃcintya bhagavan vidhatsva yad anantaram<br>कन्यात्वे दूषिते चापि कथं शक्ष्ये द्विजोत्तम <br>गन्तुं गृहं गृहे चाहं धीमन् न स्थातुम् उत्सहे <br>एतत् संचिन्त्य भगवन् विधत्स्व यद् अनन्तरम् </div>
<div class="sloka" id="57_sloka63"> <a href="57.htm#57_sloka63">63 </a> <br>evam uktavatīṃ tāṃ tu prītimān ṛṣisattamaḥ<br>uvāca matpriyaṃ kṛtvā kanyaiva tvaṃ bhaviṣyasi<br>एवम् उक्तवतीं तां तु प्रीतिमान् ऋषिसत्तमः <br>उवाच मत्प्रियं कृत्वा कन्यैव त्वं भविष्यसि </div>
<div class="sloka" id="57_sloka64"> <a href="57.htm#57_sloka64">64 </a> <br>vṛṇīṣva ca varaṃ bhīru yaṃ tvam icchasi bhāmini<br>vṛthā hina prasādo me bhūtapūrvaḥ śucismite<br>वृणीष्व च वरं भीरु यं त्वम् इच्छसि भामिनि <br>वृथा हिन प्रसादो मे भूतपूर्वः शुचिस्मिते </div>
<div class="sloka" id="57_sloka65"> <a href="57.htm#57_sloka65">65 </a> <br>evam uktā varaṃ vavre gātrasaugandhyam uttamam<br>sa cāsyai bhagavān prādān manasaḥ kāṅkṣitaṃ prabhuḥ<br>एवम् उक्ता वरं वव्रे गात्रसुगन्ध्यम् उत्तमम् <br>स चास्यै भगवान् प्रादान् मनसः काङ्क्षितं प्रभुः </div>
<div class="sloka" id="57_sloka66"> <a href="57.htm#57_sloka66">66 </a> <br>tato labdhavarā prītā strībhāvaguṇabhūṣitā<br>jagāma saha saṃsargam ṛṣiṇādbhuta karmaṇā<br>ततो लब्धवरा प्रीता स्त्रीभावगुणभूषिता <br>जगाम सह संसर्गम् ऋषिणाद्भुत कर्मणा </div>
<div class="sloka" id="57_sloka67"> <a href="57.htm#57_sloka67">67 </a> <br>tena gandhavatīty eva nāmāsyāḥ prathitaṃ bhuvi<br>tato yojanagandheti tasyā nāma pariśrutam<br>तेन गन्धवतीत्य् एव नामास्याः प्रथितं भुवि <br>ततो योजनगन्धेति तस्या नाम परिश्रुतम् </div>
<div class="sloka" id="57_sloka68"> <a href="57.htm#57_sloka68">68 </a> <br>parāśaro 'pi bhagavāñ jagāma svaṃ niveśanam<br>iti satyavatī hṛṣṭā labdhvā varam anuttamam<br>पराशरो 'पि भगवाञ् जगाम स्वं निवेशनम् <br>इति सत्यवती हृष्टा लब्ध्वा वरम् अनुत्तमम् </div>
<div class="sloka" id="57_sloka69"> <a href="57.htm#57_sloka69">69 </a> <br>parāśareṇa saṃyuktā sadyo garbhaṃ suṣāva sā<br>jajñe ca yamunā dvīpe pārāśaryaḥ savīryavān<br>पराशरेण संयुक्ता सद्यो गर्भं सुषाव सा <br>जज्ञे च यमुना द्वीपे पाराशर्यः सवीर्यवान् </div>
<div class="sloka" id="57_sloka70"> <a href="57.htm#57_sloka70">70 </a> <br>sa mātaram upasthāya tapasy eva mano dadhe<br>smṛto 'haṃ darśayiṣyāmi kṛtyeṣv iti ca so 'bravīt<br>स मातरम् उपस्थाय तपस्य् एव मनो दधे <br>स्मृतो 'हं दर्शयिष्यामि कृत्येष्व् इति च सो 'ब्रवीत् </div>
<div class="sloka" id="57_sloka71"> <a href="57.htm#57_sloka71">71 </a> <br>evaṃ dvaipāyano jajñe satyavatyāṃ parāśarāt<br>dvīpe nyastaḥ sa yad bālas tasmād dvaipāyano 'bhavat<br>एवं द्वैपायनो जज्ञे सत्यवत्यां पराशरात् <br>द्वीपे न्यस्तः स यद् बालस् तस्माद् द्वैपायनो 'भवत् </div>
<div class="sloka" id="57_sloka72"> <a href="57.htm#57_sloka72">72 </a> <br>pādāpasāriṇaṃ dharmaṃ vidvān sa tu yuge yuge<br>āyuḥ śaktiṃ ca martyānāṃ yugānugam avekṣya ca<br>पादापसारिणं धर्मं विद्वान् स तु युगे युगे <br>आयुः शक्तिं च मर्त्यानां युगानुगम् अवेक्ष्य च </div>
<div class="sloka" id="57_sloka73"> <a href="57.htm#57_sloka73">73 </a> <br>brahmaṇo brāhmaṇānāṃ ca tathānugraha kāmyayā<br>vivyāsa vedān yasmāc ca tasmād vyāsa iti smṛtaḥ<br>ब्रह्मणो ब्राह्मणानां च तथानुग्रह काम्यया <br>विव्यास वेदान् यस्माच् च तस्माद् व्यास इति स्मृतः </div>
<div class="sloka" id="57_sloka74"> <a href="57.htm#57_sloka74">74 </a> <br>vedān adhyāpayām āsa mahābhārata pañcamān<br>sumantuṃ jaiminiṃ pailaṃ śukaṃ caiva svam ātmajam<br>वेदान् अध्यापयाम् आस महाभारत पञ्चमान् <br>सुमन्तुं जैमिनिं पैलं शुकं चैव स्वम् आत्मजम् </div>
<div class="sloka" id="57_sloka75"> <a href="57.htm#57_sloka75">75 </a> <br>prabhur variṣṭho varado vaiśampāyanam eva ca<br>saṃhitās taiḥ pṛthaktvena bhāratasya prakāśitāḥ<br>प्रभुर् वरिष्ठो वरदो वैशम्पायनम् एव च <br>संहितास् तैः पृथक्त्वेन भारतस्य प्रकाशिताः </div>
<div class="sloka" id="57_sloka76"> <a href="57.htm#57_sloka76">76 </a> <br>tathā bhīṣmaḥ śāṃtanavo gaṅgāyām amitadyutiḥ<br>vasu vīryāt samabhavan mahāvīryo mahāyaśāḥ<br>तथा भीष्मः शांतनवो गङ्गायाम् अमितद्युतिः <br>वसु वीर्यात् समभवन् महावीर्यो महायशाः </div>
<div class="sloka" id="57_sloka77"> <a href="57.htm#57_sloka77">77 </a> <br>śūle protaḥ purāṇarṣir acoraś coraśaṅkayā<br>aṇī māṇḍavya iti vai vikhyātaḥ sumahāyaśāḥ<br>शूले प्रोतः पुराणर्षिर् अचोरश् चोरशङ्कया <br>अणी माण्डव्य इति वै विख्यातः सुमहायशाः </div>
<div class="sloka" id="57_sloka78"> <a href="57.htm#57_sloka78">78 </a> <br>sa dharmam āhūya purā maharṣir idam uktavān<br>iṣīkayā mayā bālyād ekā viddhā śakuntikā<br>स धर्मम् आहूय पुरा महर्षिर् इदम् उक्तवान् <br>इषीकया मया बाल्याद् एका विद्धा शकुन्तिका </div>
<div class="sloka" id="57_sloka79"> <a href="57.htm#57_sloka79">79 </a> <br>tat kilbiṣaṃ smare dharmanānyat pāpam ahaṃ smare<br>tan me sahasrasamitaṃ kasmān nehājayat tapaḥ<br>तत् किल्बिषं स्मरे धर्मनान्यत् पापम् अहं स्मरे <br>तन् मे सहस्रसमितं कस्मान् नेहाजयत् तपः </div>
<div class="sloka" id="57_sloka80"> <a href="57.htm#57_sloka80">80 </a> <br>garīyān brāhmaṇavadhaḥ sarvabhūtavadhād yataḥ<br>tasmāt tvaṃ kilbiṣād asmāc chūdra yonau janiṣyasi<br>गरीयान् ब्राह्मणवधः सर्वभूतवधाद् यतः <br>तस्मात् त्वं किल्बिषाद् अस्माच् छूद्र योनु जनिष्यसि </div>
<div class="sloka" id="57_sloka81"> <a href="57.htm#57_sloka81">81 </a> <br>tena śāpena dharmo 'pi śūdrayonāv ajāyata<br>vidvān vidura rūpeṇa dhārmī tanur akilbiṣī<br>तेन शापेन धर्मो 'पि शूद्रयोनाव् अजायत <br>विद्वान् विदुर रूपेण धार्मी तनुर् अकिल्बिषी </div>
<div class="sloka" id="57_sloka82"> <a href="57.htm#57_sloka82">82 </a> <br>saṃjayo munikalpas tu jajñe sūto gavalgaṇāt<br>sūryāc ca kunti kanyāyāṃ jajñe karṇo mahārathaḥ<br>sahajaṃ kavacaṃ vibhrat kuṇḍaloddyotitānanaḥ<br>संजयो मुनिकल्पस् तु जज्ञे सूतो गवल्गणात् <br>सूर्याच् च कुन्ति कन्यायां जज्ञे कर्णो महारथः <br>सहजं कवचं विभ्रत् कुण्डलोद्द्योतिताननः </div>
<div class="sloka" id="57_sloka83"> <a href="57.htm#57_sloka83">83 </a> <br>anugrahārthaṃ lokānāṃ viṣṇur lokanamaskṛtaḥ<br>vasudevāt tu devakyāṃ prādurbhūto mahāyaśāḥ<br>अनुग्रहार्थं लोकानां विष्णुर् लोकनमस्कृतः <br>वसुदेवात् तु देवक्यां प्रादुर्भूतो महायशाः </div>
<div class="sloka" id="57_sloka84"> <a href="57.htm#57_sloka84">84 </a> <br>anādi nidhano devaḥ sa kartā jagataḥ prabhuḥ<br>avyaktam akṣaraṃ brahma pradhānaṃ nirguṇātmakam<br>अनादि निधनो देवः स कर्ता जगतः प्रभुः <br>अव्यक्तम् अक्षरं ब्रह्म प्रधानं निर्गुणात्मकम् </div>
<div class="sloka" id="57_sloka85"> <a href="57.htm#57_sloka85">85 </a> <br>ātmānam avyayaṃ caiva prakṛtiṃ prabhavaṃ param<br>puruṣaṃ viśvakarmāṇaṃ sattvayogaṃ dhruvākṣaram<br>आत्मानम् अव्ययं चैव प्रकृतिं प्रभवं परम् <br>पुरुषं विश्वकर्माणं सत्त्वयोगं ध्रुवाक्षरम् </div>
<div class="sloka" id="57_sloka86"> <a href="57.htm#57_sloka86">86 </a> <br>anantam acalaṃ devaṃ haṃsaṃ nārāyaṇaṃ prabhum<br>dhātāram ajaraṃ nityaṃ tam āhuḥ param avyayam<br>अनन्तम् अचलं देवं हंसं नारायणं प्रभुम् <br>धातारम् अजरं नित्यं तम् आहुः परम् अव्ययम् </div>
<div class="sloka" id="57_sloka87"> <a href="57.htm#57_sloka87">87 </a> <br>puruṣaḥ sa vibhuḥ kartā sarvabhūtapitāmahaḥ<br>dharmasaṃvardhanārthāya prajajñe 'ndhakavṛṣṇiṣu<br>पुरुषः स विभुः कर्ता सर्वभूतपितामहः <br>धर्मसंवर्धनार्थाय प्रजज्ञे 'न्धकवृष्णिषु </div>
<div class="sloka" id="57_sloka88"> <a href="57.htm#57_sloka88">88 </a> <br>astrajñau tu mahāvīryau sarvaśastraviśāradau<br>sātyakiḥ kṛtavarmā ca nārāyaṇam anuvratau<br>satyakād dhṛdikāc caiva jajñāte 'straviśāradau<br>अस्त्रज्ञु तु महावीर्यु सर्वशस्त्रविशारदु <br>सात्यकिः कृतवर्मा च नारायणम् अनुव्रतु <br>सत्यकाद् धृदिकाच् चैव जज्ञाते 'स्त्रविशारदु </div>
<div class="sloka" id="57_sloka89"> <a href="57.htm#57_sloka89">89 </a> <br>bharadvājasya ca skannaṃ droṇyāṃ śukram avardhata<br>maharṣer ugratapasas tasmād droṇo vyajāyata<br>भरद्वाजस्य च स्कन्नं द्रोण्यां शुक्रम् अवर्धत <br>महर्षेर् उग्रतपसस् तस्माद् द्रोणो व्यजायत </div>
<div class="sloka" id="57_sloka90"> <a href="57.htm#57_sloka90">90 </a> <br>gautamān mithunaṃ jajñe śarastambāc charadvataḥ<br>aśvatthāmnaś ca jananī kṛpaś caiva mahābalaḥ<br>aśvatthāmā tato jajñe droṇād astrabhṛtāṃ varaḥ<br>गुतमान् मिथुनं जज्ञे शरस्तम्बाच् छरद्वतः <br>अश्वत्थाम्नश् च जननी कृपश् चैव महाबलः <br>अश्वत्थामा ततो जज्ञे द्रोणाद् अस्त्रभृतां वरः </div>
<div class="sloka" id="57_sloka91"> <a href="57.htm#57_sloka91">91 </a> <br>tathaiva dhṛṣṭadyumno 'pi sākṣād agnisamadyutiḥ<br>vaitāne karmaṇi tate pāvakāt samajāyata<br>vīro droṇa vināśāya dhanuṣā saha vīryavān<br>तथैव धृष्टद्युम्नो 'पि साक्षाद् अग्निसमद्युतिः <br>वैताने कर्मणि तते पावकात् समजायत <br>वीरो द्रोण विनाशाय धनुषा सह वीर्यवान् </div>
<div class="sloka" id="57_sloka92"> <a href="57.htm#57_sloka92">92 </a> <br>tathaiva vedyāṃ kṛṣṇāpi jajñe tejasvinī śubhā<br>vibhrājamānā vapuṣā bibhratī rūpam uttamam<br>तथैव वेद्यां कृष्णापि जज्ञे तेजस्विनी शुभा <br>विभ्राजमाना वपुषा बिभ्रती रूपम् उत्तमम् </div>
<div class="sloka" id="57_sloka93"> <a href="57.htm#57_sloka93">93 </a> <br>prahrāda śiṣyo nagnajit subalaś cābhavat tataḥ<br>tasya prajā dharmahantrī jajñe deva prakopanāt<br>प्रह्राद शिष्यो नग्नजित् सुबलश् चाभवत् ततः <br>तस्य प्रजा धर्महन्त्री जज्ञे देव प्रकोपनात् </div>
<div class="sloka" id="57_sloka94"> <a href="57.htm#57_sloka94">94 </a> <br>gāndhārarājaputro 'bhūc chakuniḥ saubalas tathā<br>duryodhanasya mātā ca jajñāte 'rthavidāv ubhau<br>गान्धारराजपुत्रो 'भूच् छकुनिः सुबलस् तथा <br>दुर्योधनस्य माता च जज्ञाते 'र्थविदाव् उभु </div>
<div class="sloka" id="57_sloka95"> <a href="57.htm#57_sloka95">95 </a> <br>kṛṣṇadvaipāyanāj jajñe dhṛtarāṣṭro janeśvaraḥ<br>kṣetre vicitravīryasya pāṇḍuś caiva mahābalaḥ<br>कृष्णद्वैपायनाज् जज्ञे धृतराष्ट्रो जनेश्वरः <br>क्षेत्रे विचित्रवीर्यस्य पाण्डुश् चैव महाबलः </div>
<div class="sloka" id="57_sloka96"> <a href="57.htm#57_sloka96">96 </a> <br>pāṇḍos tu jajñire pañca putrā devasamāḥ pṛthak<br>dvayoḥ striyor guṇajyeṣṭhas teṣām āsīd yudhiṣṭhiraḥ<br>पाण्डोस् तु जज्ञिरे पञ्च पुत्रा देवसमाः पृथक् <br>द्वयोः स्त्रियोर् गुणज्येष्ठस् तेषाम् आसीद् युधिष्ठिरः </div>
<div class="sloka" id="57_sloka97"> <a href="57.htm#57_sloka97">97 </a> <br>dharmād yudhiṣṭhiro jajñe mārutāt tu vṛkodaraḥ<br>indrād dhanaṃjayaḥ śrīmān sarvaśastrabhṛtāṃ varaḥ<br>धर्माद् युधिष्ठिरो जज्ञे मारुतात् तु वृकोदरः <br>इन्द्राद् धनंजयः श्रीमान् सर्वशस्त्रभृतां वरः </div>
<div class="sloka" id="57_sloka98"> <a href="57.htm#57_sloka98">98 </a> <br>jajñāte rūpasaṃpannāv aśvibhyāṃ tu yamāv ubhau<br>nakulaḥ sahadevaś ca guruśuśrūṣaṇe ratau<br>जज्ञाते रूपसंपन्नाव् अश्विभ्यां तु यमाव् उभु <br>नकुलः सहदेवश् च गुरुशुश्रूषणे रतु </div>
<div class="sloka" id="57_sloka99"> <a href="57.htm#57_sloka99">99 </a> <br>tathā putraśataṃ jajñe dhṛtarāṣṭrasya dhīmataḥ<br>duryodhanaprabhṛtayo yuyutsuḥ karaṇas tathā<br>तथा पुत्रशतं जज्ञे धृतराष्ट्रस्य धीमतः <br>दुर्योधनप्रभृतयो युयुत्सुः करणस् तथा </div>
<div class="sloka" id="57_sloka100"> <a href="57.htm#57_sloka100">100 </a> <br>abhimanyuḥ subhadrāyām arjunād abhyajāyata<br>svastīyo vāsudevasya pautraḥ pāṇḍor mahātmanaḥ<br>अभिमन्युः सुभद्रायाम् अर्जुनाद् अभ्यजायत <br>स्वस्तीयो वासुदेवस्य पुत्रः पाण्डोर् महात्मनः </div>
<div class="sloka" id="57_sloka101"> <a href="57.htm#57_sloka101">101 </a> <br>pāṇḍavebhyo 'pi pañcabhyaḥ kṛṣṇāyāṃ pañca jajñire<br>kumārā rūpasaṃpannāḥ sarvaśastraviśāradāḥ<br>पाण्डवेभ्यो 'पि पञ्चभ्यः कृष्णायां पञ्च जज्ञिरे <br>कुमारा रूपसंपन्नाः सर्वशस्त्रविशारदाः </div>
<div class="sloka" id="57_sloka102"> <a href="57.htm#57_sloka102">102 </a> <br>prativindhyo yudhiṣṭhirāt suta somo vṛkodarāt<br>arjunāc chruta kīrtis tu śatānīkas tu nākuliḥ<br>प्रतिविन्ध्यो युधिष्ठिरात् सुत सोमो वृकोदरात् <br>अर्जुनाच् छ्रुत कीर्तिस् तु शतानीकस् तु नाकुलिः </div>
<div class="sloka" id="57_sloka103"> <a href="57.htm#57_sloka103">103 </a> <br>tathaiva sahadevāc ca śrutasenaḥ pratāpavān<br>hiḍimbāyāṃ ca bhīmena vane jajñe ghaṭotkacaḥ<br>तथैव सहदेवाच् च श्रुतसेनः प्रतापवान् <br>हिडिम्बायां च भीमेन वने जज्ञे घटोत्कचः </div>
<div class="sloka" id="57_sloka104"> <a href="57.htm#57_sloka104">104 </a> <br>śikhaṇḍī drupadāj jajñe kanyā putratvam āgatā<br>yāṃ yakṣaḥ puruṣaṃ cakre sthūṇaḥ priyacikīrṣayā<br>शिखण्डी द्रुपदाज् जज्ञे कन्या पुत्रत्वम् आगता <br>यां यक्षः पुरुषं चक्रे स्थूणः प्रियचिकीर्षया </div>
<div class="sloka" id="57_sloka105"> <a href="57.htm#57_sloka105">105 </a> <br>kurūṇāṃ vigrahe tasmin samāgacchan bahūny atha<br>rājñāṃ śatasahasrāṇi yotsyamānāni saṃyuge<br>कुरूणां विग्रहे तस्मिन् समागच्छन् बहून्य् अथ <br>राज्ञां शतसहस्राणि योत्स्यमानानि संयुगे </div></body></html>