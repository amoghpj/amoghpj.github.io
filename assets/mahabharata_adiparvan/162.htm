<html><body><div class="sloka" id="162_sloka1"> <a href="162.htm#162_sloka1">1 </a> <br>[g]<br>evam uktvā tatas tūrṇaṃ jagāmordhvam aninditā<br>sa tu rājā punar bhūmau tatraiva nipapāta ha</div>
<div class="sloka" id="162_sloka2"> <a href="162.htm#162_sloka2">2 </a> <br>amātyaḥ sānuyātras tu taṃ dadarśa mahāvane<br>kṣitau nipatitaṃ kāle śakradhvajam ivocchritam</div>
<div class="sloka" id="162_sloka3"> <a href="162.htm#162_sloka3">3 </a> <br>taṃ hi dṛṣṭvā maheṣvāsaṃ niraśvaṃ patitaṃ kṣitau<br>babhūva so 'sya sacivaḥ saṃpradīpta ivāgninā</div>
<div class="sloka" id="162_sloka4"> <a href="162.htm#162_sloka4">4 </a> <br>tvarayā copasaṃgamya snehād āgatasaṃbhramaḥ<br>taṃ samutthāpayām āsa nṛpatiṃ kāmamohitam</div>
<div class="sloka" id="162_sloka5"> <a href="162.htm#162_sloka5">5 </a> <br>bhūtalād bhūmipāleśaṃ piteva patitaṃ sutam<br>prajñayā vayasā caiva vṛddhaḥ kīrtyā damena ca</div>
<div class="sloka" id="162_sloka6"> <a href="162.htm#162_sloka6">6 </a> <br>amātyas taṃ samutthāpya babhūva vigatajvaraḥ<br>uvāca cainaṃ kalyāṇyā vācā madhurayotthitam<br>mā bhair manujaśārdūla bhadraṃ cāstu tavānagha</div>
<div class="sloka" id="162_sloka7"> <a href="162.htm#162_sloka7">7 </a> <br>kṣutpipāsāpariśrāntaṃ tarkayām āsa taṃ nṛpam<br>patitaṃ pātanaṃ saṃkhye śātravāṇāṃ mahītale</div>
<div class="sloka" id="162_sloka8"> <a href="162.htm#162_sloka8">8 </a> <br>vāriṇātha suśītena śiras tasyābhyaṣecayat<br>aspṛśan mukuṭaṃ rājñaḥ puṇḍarīkasugandhinā</div>
<div class="sloka" id="162_sloka9"> <a href="162.htm#162_sloka9">9 </a> <br>tataḥ pratyāgataprāṇas tad balaṃ balavān nṛpaḥ<br>sarvaṃ visarjayām āsa tam ekaṃ sacivaṃ vinā</div>
<div class="sloka" id="162_sloka10"> <a href="162.htm#162_sloka10">10 </a> <br>tatas tasyājñayā rājño vipratasthe mahad balam<br>sa tu rājā giriprasthe tasmin punar upāviśat</div>
<div class="sloka" id="162_sloka11"> <a href="162.htm#162_sloka11">11 </a> <br>tatas tasmin girivare śucir bhūtvā kṛtāñjaliḥ<br>ārirādhayiṣuḥ sūryaṃ tasthāv ūrdhvabhujaḥ kṣitau</div>
<div class="sloka" id="162_sloka12"> <a href="162.htm#162_sloka12">12 </a> <br>jagāma manasā caiva vasiṣṭham ṛṣisattamam<br>purohitam amitraghnas tadā saṃvaraṇo nṛpaḥ</div>
<div class="sloka" id="162_sloka13"> <a href="162.htm#162_sloka13">13 </a> <br>naktaṃ dinam athaikasthe sthite tasmiñ janādhipe<br>athājagāma viprarṣis tadā dvādaśame 'hani</div>
<div class="sloka" id="162_sloka14"> <a href="162.htm#162_sloka14">14 </a> <br>sa viditvaiva nṛpatiṃ tapatyā hṛtamānasam<br>divyena vidhinā jñātvā bhāvitātmā mahān ṛṣiḥ</div>
<div class="sloka" id="162_sloka15"> <a href="162.htm#162_sloka15">15 </a> <br>tathā tu niyatātmānaṃ sa taṃ nṛpatisattamam<br>ābabhāṣe sa dharmātmā tasyaivārtha cikīrṣayā</div>
<div class="sloka" id="162_sloka16"> <a href="162.htm#162_sloka16">16 </a> <br>sa tasya manujendrasya paśyato bhagavān ṛṣiḥ<br>ūrdhvam ācakrame draṣṭuṃ bhāskaraṃ bhāskaradyutiḥ</div>
<div class="sloka" id="162_sloka17"> <a href="162.htm#162_sloka17">17 </a> <br>sahasrāṃśuṃ tato vipraḥ kṛtāñjalir upasthitaḥ<br>vasiṣṭho 'ham iti prītyā sa cātmānaṃ nyavedayat</div></body></html>