<html><body><div class="sloka" id="186_sloka1"> <a href="186.htm#186_sloka1">1 </a> <br>[dūta]<br>janyārtham annaṃ drupadena rājñā; vivāha hetor upasaṃskṛtaṃ ca<br>tad āpnuvadhvaṃ kṛtasarvakāryāḥ; kṛṣṇā ca tatraiva ciraṃ na kāryam<br>[दूत] <br>जन्यार्थम् अन्नं द्रुपदेन राज्ञा; विवाह हेतोर् उपसंस्कृतं च <br>तद् आप्नुवध्वं कृतसर्वकार्याः; कृष्णा च तत्रैव चिरं न कार्यम् </div>
<div class="sloka" id="186_sloka2"> <a href="186.htm#186_sloka2">2 </a> <br>ime rathāḥ kāñcanapadmacitrāḥ; sadaśvayuktā vasudhādhipārhāḥ<br>etān samāruhya paraita sarve; pāñcālarājasya niveśanaṃ tat<br>इमे रथाः काञ्चनपद्मचित्राः; सदश्वयुक्ता वसुधाधिपार्हाः <br>एतान् समारुह्य परैत सर्वे; पाञ्चालराजस्य निवेशनं तत् </div>
<div class="sloka" id="186_sloka3"> <a href="186.htm#186_sloka3">3 </a> <br>[vai]<br>tataḥ prayātāḥ kurupuṃgavās te; purohitaṃ taṃ prathamaṃ prayāpya<br>āsthāya yānāni mahānti tāni; kuntī ca kṛṣṇā ca sahaiva yāte<br>[वै] <br>ततः प्रयाताः कुरुपुंगवास् ते; पुरोहितं तं प्रथमं प्रयाप्य <br>आस्थाय यानानि महान्ति तानि; कुन्ती च कृष्णा च सहैव याते </div>
<div class="sloka" id="186_sloka4"> <a href="186.htm#186_sloka4">4 </a> <br>śrutvā tu vākyāni purohitasya; yāny uktavān bhārata dharmarājaḥ<br>jijñāsayaivātha kurūttamānāṃ; dravyāṇy anekāny upasaṃjahāra<br>श्रुत्वा तु वाक्यानि पुरोहितस्य; यान्य् उक्तवान् भारत धर्मराजः <br>जिज्ञासयैवाथ कुरूत्तमानां; द्रव्याण्य् अनेकान्य् उपसंजहार </div>
<div class="sloka" id="186_sloka5"> <a href="186.htm#186_sloka5">5 </a> <br>phalāni mālyāni susaṃskṛtāni; carmāṇi varmāṇi tathāsanāni<br>gāś caiva rājann atha caiva rajjūr; dravyāṇi cānyāni kṛṣī nimittam<br>फलानि माल्यानि सुसंस्कृतानि; चर्माणि वर्माणि तथासनानि <br>गाश् चैव राजन्न् अथ चैव रज्जूर्; द्रव्याणि चान्यानि कृषी निमित्तम् </div>
<div class="sloka" id="186_sloka6"> <a href="186.htm#186_sloka6">6 </a> <br>anyeṣu śilpeṣu ca yāny api syuḥ; sarvāṇi kṛlptāny akhilena tatra<br>krīḍā nimittāni ca yāni tāni; sarvāṇi tatropajahāra rājā<br>अन्येषु शिल्पेषु च यान्य् अपि स्युः; सर्वाणि कृल्प्तान्य् अखिलेन तत्र <br>क्रीडा निमित्तानि च यानि तानि; सर्वाणि तत्रोपजहार राजा </div>
<div class="sloka" id="186_sloka7"> <a href="186.htm#186_sloka7">7 </a> <br>rathāśvavarmāṇi ca bhānumanti; khaḍgā mahānto 'śvarathāś ca citrāḥ<br>dhanūṃṣi cāgryāṇi śarāś ca mukhyāḥ; śaktyṛṣayaḥ kāñcanabhūṣitāś ca<br>रथाश्ववर्माणि च भानुमन्ति; खड्गा महान्तो 'श्वरथाश् च चित्राः <br>धनूंषि चाग्र्याणि शराश् च मुख्याः; शक्त्यृषयः काञ्चनभूषिताश् च </div>
<div class="sloka" id="186_sloka8"> <a href="186.htm#186_sloka8">8 </a> <br>prāsā bhuśuṇḍyaś ca paraśvadhāś ca; sāṃgrāmikaṃ caiva tathaiva sarvam<br>śayyāsanāny uttamasaṃskṛtāni; tathaiva cāsan vividhāni tatra<br>प्रासा भुशुण्ड्यश् च परश्वधाश् च; सांग्रामिकं चैव तथैव सर्वम् <br>शय्यासनान्य् उत्तमसंस्कृतानि; तथैव चासन् विविधानि तत्र </div>
<div class="sloka" id="186_sloka9"> <a href="186.htm#186_sloka9">9 </a> <br>kuntī tu kṛṣṇāṃ parigṛhya sādhvīm; antaḥpuraṃ drupadasyāviveṣa<br>striyaś ca tāṃ kauravarājapatnīṃ; pratyarcayāṃ cakrur adīnasattvāḥ<br>कुन्ती तु कृष्णां परिगृह्य साध्वीम्; अन्तःपुरं द्रुपदस्याविवेष <br>स्त्रियश् च तां कुरवराजपत्नीं; प्रत्यर्चयां चक्रुर् अदीनसत्त्वाः </div>
<div class="sloka" id="186_sloka10"> <a href="186.htm#186_sloka10">10 </a> <br>tān siṃhavikrānta gatīn avekṣya; maharṣabhākṣān ajinottarīyān<br>gūḍhottarāṃsān bhujagendra; bhogapralambabāhūn puruṣapravīrān<br>तान् सिंहविक्रान्त गतीन् अवेक्ष्य; महर्षभाक्षान् अजिनोत्तरीयान् <br>गूढोत्तरांसान् भुजगेन्द्र; भोगप्रलम्बबाहून् पुरुषप्रवीरान् </div>
<div class="sloka" id="186_sloka11"> <a href="186.htm#186_sloka11">11 </a> <br>rājā ca rājñaḥ sacivāś ca sarve; putrāś ca rājñaḥ suhṛdas tathaiva<br>preṣyāś ca sarve nikhilena rājan; harṣaṃ samāpetur atīva tatra<br>राजा च राज्ञः सचिवाश् च सर्वे; पुत्राश् च राज्ञः सुहृदस् तथैव <br>प्रेष्याश् च सर्वे निखिलेन राजन्; हर्षं समापेतुर् अतीव तत्र </div>
<div class="sloka" id="186_sloka12"> <a href="186.htm#186_sloka12">12 </a> <br>te tatra vīrāḥ paramāsaneṣu; sapāda pīṭheṣv aviśaṅkamānāḥ<br>yathānupūrvyā viviśur narāgryās; tadā mahārheṣu na vismayantaḥ<br>ते तत्र वीराः परमासनेषु; सपाद पीठेष्व् अविशङ्कमानाः <br>यथानुपूर्व्या विविशुर् नराग्र्यास्; तदा महार्हेषु न विस्मयन्तः </div>
<div class="sloka" id="186_sloka13"> <a href="186.htm#186_sloka13">13 </a> <br>uccāvacaṃ pārthiva bhojanīyaṃ; pātrīṣu jāmbūnadarājatīṣu<br>dāsāś ca dāsyaś ca sumṛṣṭaveṣā; bhojāpakāś cāpy upajahrur annam<br>उच्चावचं पार्थिव भोजनीयं; पात्रीषु जाम्बूनदराजतीषु <br>दासाश् च दास्यश् च सुमृष्टवेषा; भोजापकाश् चाप्य् उपजह्रुर् अन्नम् </div>
<div class="sloka" id="186_sloka14"> <a href="186.htm#186_sloka14">14 </a> <br>te tatra bhuktvā puruṣapravīrā; yathānukāmaṃ subhṛśaṃ pratītāḥ<br>utkramya sarvāṇi vasūni tatra; sāṃgrāmikāny āviviśur nṛvīrāḥ<br>ते तत्र भुक्त्वा पुरुषप्रवीरा; यथानुकामं सुभृशं प्रतीताः <br>उत्क्रम्य सर्वाणि वसूनि तत्र; सांग्रामिकान्य् आविविशुर् नृवीराः </div></body></html>