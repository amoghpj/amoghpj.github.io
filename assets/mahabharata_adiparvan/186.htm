<html><body><div class="sloka" id="186_sloka1"> <a href="186.htm#186_sloka1">1 </a> <br>[dūta]<br>janyārtham annaṃ drupadena rājñā; vivāha hetor upasaṃskṛtaṃ ca<br>tad āpnuvadhvaṃ kṛtasarvakāryāḥ; kṛṣṇā ca tatraiva ciraṃ na kāryam</div>
<div class="sloka" id="186_sloka2"> <a href="186.htm#186_sloka2">2 </a> <br>ime rathāḥ kāñcanapadmacitrāḥ; sadaśvayuktā vasudhādhipārhāḥ<br>etān samāruhya paraita sarve; pāñcālarājasya niveśanaṃ tat</div>
<div class="sloka" id="186_sloka3"> <a href="186.htm#186_sloka3">3 </a> <br>[vai]<br>tataḥ prayātāḥ kurupuṃgavās te; purohitaṃ taṃ prathamaṃ prayāpya<br>āsthāya yānāni mahānti tāni; kuntī ca kṛṣṇā ca sahaiva yāte</div>
<div class="sloka" id="186_sloka4"> <a href="186.htm#186_sloka4">4 </a> <br>śrutvā tu vākyāni purohitasya; yāny uktavān bhārata dharmarājaḥ<br>jijñāsayaivātha kurūttamānāṃ; dravyāṇy anekāny upasaṃjahāra</div>
<div class="sloka" id="186_sloka5"> <a href="186.htm#186_sloka5">5 </a> <br>phalāni mālyāni susaṃskṛtāni; carmāṇi varmāṇi tathāsanāni<br>gāś caiva rājann atha caiva rajjūr; dravyāṇi cānyāni kṛṣī nimittam</div>
<div class="sloka" id="186_sloka6"> <a href="186.htm#186_sloka6">6 </a> <br>anyeṣu śilpeṣu ca yāny api syuḥ; sarvāṇi kṛlptāny akhilena tatra<br>krīḍā nimittāni ca yāni tāni; sarvāṇi tatropajahāra rājā</div>
<div class="sloka" id="186_sloka7"> <a href="186.htm#186_sloka7">7 </a> <br>rathāśvavarmāṇi ca bhānumanti; khaḍgā mahānto 'śvarathāś ca citrāḥ<br>dhanūṃṣi cāgryāṇi śarāś ca mukhyāḥ; śaktyṛṣayaḥ kāñcanabhūṣitāś ca</div>
<div class="sloka" id="186_sloka8"> <a href="186.htm#186_sloka8">8 </a> <br>prāsā bhuśuṇḍyaś ca paraśvadhāś ca; sāṃgrāmikaṃ caiva tathaiva sarvam<br>śayyāsanāny uttamasaṃskṛtāni; tathaiva cāsan vividhāni tatra</div>
<div class="sloka" id="186_sloka9"> <a href="186.htm#186_sloka9">9 </a> <br>kuntī tu kṛṣṇāṃ parigṛhya sādhvīm; antaḥpuraṃ drupadasyāviveṣa<br>striyaś ca tāṃ kauravarājapatnīṃ; pratyarcayāṃ cakrur adīnasattvāḥ</div>
<div class="sloka" id="186_sloka10"> <a href="186.htm#186_sloka10">10 </a> <br>tān siṃhavikrānta gatīn avekṣya; maharṣabhākṣān ajinottarīyān<br>gūḍhottarāṃsān bhujagendra; bhogapralambabāhūn puruṣapravīrān</div>
<div class="sloka" id="186_sloka11"> <a href="186.htm#186_sloka11">11 </a> <br>rājā ca rājñaḥ sacivāś ca sarve; putrāś ca rājñaḥ suhṛdas tathaiva<br>preṣyāś ca sarve nikhilena rājan; harṣaṃ samāpetur atīva tatra</div>
<div class="sloka" id="186_sloka12"> <a href="186.htm#186_sloka12">12 </a> <br>te tatra vīrāḥ paramāsaneṣu; sapāda pīṭheṣv aviśaṅkamānāḥ<br>yathānupūrvyā viviśur narāgryās; tadā mahārheṣu na vismayantaḥ</div>
<div class="sloka" id="186_sloka13"> <a href="186.htm#186_sloka13">13 </a> <br>uccāvacaṃ pārthiva bhojanīyaṃ; pātrīṣu jāmbūnadarājatīṣu<br>dāsāś ca dāsyaś ca sumṛṣṭaveṣā; bhojāpakāś cāpy upajahrur annam</div>
<div class="sloka" id="186_sloka14"> <a href="186.htm#186_sloka14">14 </a> <br>te tatra bhuktvā puruṣapravīrā; yathānukāmaṃ subhṛśaṃ pratītāḥ<br>utkramya sarvāṇi vasūni tatra; sāṃgrāmikāny āviviśur nṛvīrāḥ</div></body></html>