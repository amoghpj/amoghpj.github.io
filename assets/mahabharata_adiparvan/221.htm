<html><body><div class="sloka" id="221_sloka1"> <a href="221.htm#221_sloka1">1 </a> <br>[vai]<br>tataḥ prajvalite śukre śārṅgakās te suduḥkhitāḥ<br>vyathitāḥ paramodvignā nādhijagmuḥ parāyaṇam</div>
<div class="sloka" id="221_sloka2"> <a href="221.htm#221_sloka2">2 </a> <br>niśāmya putrakān bālān mātā teṣāṃ tapasvinī<br>jaritā duḥkhasaṃtaptā vilalāpa nareśvara</div>
<div class="sloka" id="221_sloka3"> <a href="221.htm#221_sloka3">3 </a> <br>ayam agnir dahan kakṣam ita āyāti bhīṣaṇaḥ<br>jagat saṃdīpayan bhīmo mama duḥkhavivardhanaḥ</div>
<div class="sloka" id="221_sloka4"> <a href="221.htm#221_sloka4">4 </a> <br>ime ca māṃ karṣayanti śiśavo mandacetasaḥ<br>abarhāś caraṇair hīnāḥ pūrveṣāṃ naḥ parāyaṇam<br>trāsayaṃś cāyam āyāti lelihāno mahīruhān</div>
<div class="sloka" id="221_sloka5"> <a href="221.htm#221_sloka5">5 </a> <br>aśaktimattvāc ca sutā na śaktāḥ saraṇe mama<br>ādāya ca na śaktāsmi putrān saritum anyataḥ</div>
<div class="sloka" id="221_sloka6"> <a href="221.htm#221_sloka6">6 </a> <br>na ca tyaktum ahaṃ śaktā hṛdayaṃ dūyatīva me<br>kaṃ nu jahyām ahaṃ putraṃ kam ādāya vrajāmy aham</div>
<div class="sloka" id="221_sloka7"> <a href="221.htm#221_sloka7">7 </a> <br>kiṃ nu me syāt kṛtaṃ kṛtvā manyadhvaṃ putrakāḥ katham<br>cintayānā vimokṣaṃ vo nādhigacchāmi kiṃ cana<br>chādayitvā ca vo gātraiḥ kariṣye maraṇaṃ saha</div>
<div class="sloka" id="221_sloka8"> <a href="221.htm#221_sloka8">8 </a> <br>jaritārau kulaṃ hīdaṃ jyeṣṭhatvena pratiṣṭhitam<br>sārisṛkvaḥ prajāyeta pitṝṇāṃ kulavardhanaḥ</div>
<div class="sloka" id="221_sloka9"> <a href="221.htm#221_sloka9">9 </a> <br>stamba mitras tapaḥ kuryād droṇo brahmavid uttamaḥ<br>ity evam uktvā prayayau pitā vo nirghṛṇaḥ purā</div>
<div class="sloka" id="221_sloka10"> <a href="221.htm#221_sloka10">10 </a> <br>kam upādāya śakyeta gantuṃ kasyāpad uttamā<br>kiṃ nu kṛtvā kṛtaṃ kāryaṃ bhaved iti ca vihvalā</div>
<div class="sloka" id="221_sloka11"> <a href="221.htm#221_sloka11">11 </a> <br>nāpaśyat svadhiyā mokṣaṃ svasutānāṃ tadānalāt<br>evaṃ bruvantīṃ śārṅgās te pratyūcur atha mātaram</div>
<div class="sloka" id="221_sloka12"> <a href="221.htm#221_sloka12">12 </a> <br>sneham utsṛjya mātas tvaṃ pata yatra na havyavāṭ<br>asmāsu hi vinaṣṭeṣu bhavitāraḥ sutās tava<br>tvayi mātar vinaṣṭāyāṃ na naḥ syāt kulasaṃtatiḥ</div>
<div class="sloka" id="221_sloka13"> <a href="221.htm#221_sloka13">13 </a> <br>anvavaikṣyaitad ubhayaṃ kṣamaṃ syād yat kulasya naḥ<br>tad vai kartuṃ paraḥ kālo mātar eṣa bhavet tava</div>
<div class="sloka" id="221_sloka14"> <a href="221.htm#221_sloka14">14 </a> <br>mā vai kulavināśāya snehaṃ kārṣīḥ suteṣu naḥ<br>na hīdaṃ karma moghaṃ syāl lokakāmasya naḥ pituḥ</div>
<div class="sloka" id="221_sloka15"> <a href="221.htm#221_sloka15">15 </a> <br>[jaritā]<br>idam ākhor bilaṃ bhūmau vṛkṣasyāsya samīpataḥ<br>tad āviśadhvaṃ tvaritā vahner atra na vo bhayam</div>
<div class="sloka" id="221_sloka16"> <a href="221.htm#221_sloka16">16 </a> <br>tato 'haṃ pāṃsunā chidram apidhāsyāmi putrakāḥ<br>evaṃ pratikṛtaṃ manye jvalataḥ kṛṣṇavartmanaḥ</div>
<div class="sloka" id="221_sloka17"> <a href="221.htm#221_sloka17">17 </a> <br>tata eṣyāmy atīte 'gnau vihartuṃ pāṃsusaṃcayam<br>rocatām eṣa vopāyo vimokṣāya hutāśanāt</div>
<div class="sloka" id="221_sloka18"> <a href="221.htm#221_sloka18">18 </a> <br>[ṣārngakāh]<br>abarhān māṃsabhūtān naḥ kravyādākhur vināśayet<br>paśyamānā bhayam idaṃ na śakṣyāmo niṣevitum</div>
<div class="sloka" id="221_sloka19"> <a href="221.htm#221_sloka19">19 </a> <br>katham agnir na no dahyāt katham ākhur na bhakṣayet<br>kathaṃ na syāt pitā moghaḥ kathaṃ mātā dhriyeta naḥ</div>
<div class="sloka" id="221_sloka20"> <a href="221.htm#221_sloka20">20 </a> <br>bila ākhor vināśaḥ syād agner ākāśacāriṇām<br>anvavekṣyaitad ubhayaṃ śreyān dāho na bhakṣaṇam</div></body></html>