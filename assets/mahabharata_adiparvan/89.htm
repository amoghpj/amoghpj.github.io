<html><body><div class="sloka" id="89_sloka1"> <a href="89.htm#89_sloka1">1 </a> <br>[j]<br>bhagavañ śrotum icchāmi pūror vaṃśakarān nṛpān<br>yad vīryā yādṛśāś caiva yāvanto yat parākramāḥ</div>
<div class="sloka" id="89_sloka2"> <a href="89.htm#89_sloka2">2 </a> <br>na hy asmiñ śīlahīno vā nirvīryo vā narādhipaḥ<br>prajā virahito vāpi bhūtapūrvaḥ kadā cana</div>
<div class="sloka" id="89_sloka3"> <a href="89.htm#89_sloka3">3 </a> <br>teṣāṃ prathitavṛttānāṃ rājñāṃ vijñānaśālinām<br>caritaṃ śrotum icchāmi vistareṇa tapodhana</div>
<div class="sloka" id="89_sloka4"> <a href="89.htm#89_sloka4">4 </a> <br>[v]<br>hanta te kathayiṣyāmi yan māṃ tvaṃ paripṛcchasi<br>pūror vaṃśadharān vīrāñ śakra pratimatejasaḥ</div>
<div class="sloka" id="89_sloka5"> <a href="89.htm#89_sloka5">5 </a> <br>pravīreśvara raudrāśvās trayaḥ putrā mahārathāḥ<br>pūroḥ pauṣṭhyām ajāyanta pravīras tatra vaṃśakṛt</div>
<div class="sloka" id="89_sloka6"> <a href="89.htm#89_sloka6">6 </a> <br>manasyur abhavat tasmāc chūraḥ śyenī sutaḥ prabhuḥ<br>pṛthivyāś caturantāyā goptā rājīvalocanaḥ</div>
<div class="sloka" id="89_sloka7"> <a href="89.htm#89_sloka7">7 </a> <br>subhrūḥ saṃhanano vāgmī sauvīrī tanayās trayaḥ<br>manasyor abhavan putrāḥ śūrāḥ sarve mahārathāḥ</div>
<div class="sloka" id="89_sloka8"> <a href="89.htm#89_sloka8">8 </a> <br>raudrāśvasya maheṣvāsā daśāpsarasi sūnavaḥ<br>yajvāno jajñire śūrāḥ prajāvanto bahuśrutāḥ<br>sarve sarvāstravidvāṃsaḥ sarve dharmaparāyaṇāḥ</div>
<div class="sloka" id="89_sloka9"> <a href="89.htm#89_sloka9">9 </a> <br>ṛcepur atha kakṣepuḥ kṛkaṇepuś ca vīryavān<br>sthaṇḍile pūrvanepuś ca sthalepuś ca mahārathaḥ</div>
<div class="sloka" id="89_sloka10"> <a href="89.htm#89_sloka10">10 </a> <br>tejepur balavān dhīmān satyepuś cendra vikramaḥ<br>dharmepuḥ saṃnatepuś ca daśamo deva vikramaḥ<br>anādhṛṣṭi sutās tāta rājasūyāśvamedhinaḥ</div>
<div class="sloka" id="89_sloka11"> <a href="89.htm#89_sloka11">11 </a> <br>matināras tato rājā vidvāṃś carceputo 'bhavat<br>matināra sutā rājaṃś catvāro 'mitavikramāḥ<br>taṃsur mahān atiratho druhyuś cāpratimadyutiḥ</div>
<div class="sloka" id="89_sloka12"> <a href="89.htm#89_sloka12">12 </a> <br>teṣāṃ taṃsur mahāvīryaḥ pauravaṃ vaṃśam udvahan<br>ājahāra yaśo dīptaṃ jigāya ca vasuṃdharām</div>
<div class="sloka" id="89_sloka13"> <a href="89.htm#89_sloka13">13 </a> <br>ilinaṃ tu sutaṃ taṃsur janayām āsa vīryavān<br>so 'pi kṛtsnām imāṃ bhūmiṃ vijigye jayatāṃ varaḥ</div>
<div class="sloka" id="89_sloka14"> <a href="89.htm#89_sloka14">14 </a> <br>rathaṃtaryāṃ sutān pañca pañca bhūtopamāṃs tataḥ<br>ilino janayām āsa duḥṣantaprabhṛtīn nṛpa</div>
<div class="sloka" id="89_sloka15"> <a href="89.htm#89_sloka15">15 </a> <br>duḥṣantaṃ śūra bhīmau ca prapūrvaṃ vasum eva ca<br>teṣāṃ jyeṣṭho 'bhavad rājā duḥṣanto janamejaya</div>
<div class="sloka" id="89_sloka16"> <a href="89.htm#89_sloka16">16 </a> <br>duḥṣantād bharato jajñe vidvāñ śākuntalo nṛpaḥ<br>tasmād bharata vaṃśasya vipratasthe mahad yaśaḥ</div>
<div class="sloka" id="89_sloka17"> <a href="89.htm#89_sloka17">17 </a> <br>bharatas tisṛṣu strīṣu nava putrān ajījanat<br>nābhyanandanta tān rājā nānurūpā mamety uta</div>
<div class="sloka" id="89_sloka18"> <a href="89.htm#89_sloka18">18 </a> <br>tato mahadbhiḥ kratubhir ījāno bharatas tadā<br>lebhe putraṃ bharadvājād bhumanyuṃ nāma bhārata</div>
<div class="sloka" id="89_sloka19"> <a href="89.htm#89_sloka19">19 </a> <br>tataḥ putriṇam ātmānaṃ jñātvā pauravanandanaḥ<br>bhumanyuṃ bharataśreṣṭha yauvarājye 'bhyaṣecayat</div>
<div class="sloka" id="89_sloka20"> <a href="89.htm#89_sloka20">20 </a> <br>tatas tasya mahīndrasya vitathaḥ putrako 'bhavat<br>tataḥ sa vitatho nāma bhumanyor abhavat sutaḥ</div>
<div class="sloka" id="89_sloka21"> <a href="89.htm#89_sloka21">21 </a> <br>suhotraś ca suhotā ca suhaviḥ suyajus tathā<br>puṣkariṇyām ṛcīkasya bhumanyor abhavan sutāḥ</div>
<div class="sloka" id="89_sloka22"> <a href="89.htm#89_sloka22">22 </a> <br>teṣāṃ jyeṣṭhaḥ suhotras tu rājyam āpa mahīkṣitām<br>rājasūyāśvamedhādyaiḥ so 'yajad bahubhiḥ savaiḥ</div>
<div class="sloka" id="89_sloka23"> <a href="89.htm#89_sloka23">23 </a> <br>suhotraḥ pṛthivīṃ sarvāṃ bubhuje sāgarāmbarām<br>pūrṇāṃ hastigavāśvasya bahuratnasamākulām</div>
<div class="sloka" id="89_sloka24"> <a href="89.htm#89_sloka24">24 </a> <br>mamajjeva mahī tasya bhūri bhārāvapīḍitā<br>hastyaśvarathasaṃpūrṇā manuṣyakalilā bhṛśam</div>
<div class="sloka" id="89_sloka25"> <a href="89.htm#89_sloka25">25 </a> <br>suhotre rājani tadā dharmataḥ śāsati prajāḥ<br>caityayūpāṅkitā cāsīd bhūmiḥ śatasahasraśaḥ<br>pravṛddhajanasasyā ca sahadevā vyarocata</div>
<div class="sloka" id="89_sloka26"> <a href="89.htm#89_sloka26">26 </a> <br>aikṣvākī janayām āsa suhotrāt pṛthivīpateḥ<br>ajamīḍhaṃ sumīḍhaṃ ca purumīḍhaṃ ca bhārata</div>
<div class="sloka" id="89_sloka27"> <a href="89.htm#89_sloka27">27 </a> <br>ajamīḍho varas teṣāṃ tasmin vaṃśaḥ pratiṣṭhitaḥ<br>ṣaṭ putrān so 'py ajanayat tisṛṣu strīṣu bhārata</div>
<div class="sloka" id="89_sloka28"> <a href="89.htm#89_sloka28">28 </a> <br>ṛkṣaṃ bhūminy atho nīlī duḥṣanta parameṣṭhinau<br>keśiny ajanayaj jahnum ubhau ca janarūpiṇau</div>
<div class="sloka" id="89_sloka29"> <a href="89.htm#89_sloka29">29 </a> <br>tatheme sarvapāñcālā duḥṣanta parameṣṭhinoḥ<br>anvayāḥ kuśikā rājañ jahnor amitatejasaḥ</div>
<div class="sloka" id="89_sloka30"> <a href="89.htm#89_sloka30">30 </a> <br>janarūpiṇayor jyeṣṭham ṛkṣam āhur janādhipam<br>ṛkṣāt saṃvaraṇo jajñe rājan vaṃśakaras tava</div>
<div class="sloka" id="89_sloka31"> <a href="89.htm#89_sloka31">31 </a> <br>ārkṣe saṃvaraṇe rājan praśāsati vasuṃdharām<br>saṃkṣayaḥ sumahān āsīt prajānām iti śuśrumaḥ</div>
<div class="sloka" id="89_sloka32"> <a href="89.htm#89_sloka32">32 </a> <br>vyaśīryata tato rāṣṭraṃ kṣayair nānāvidhais tathā<br>kṣun mṛtyubhyām anāvṛṣṭyā vyādhibhiś ca samāhatam<br>abhyaghnan bhāratāṃś caiva sapatnānāṃ balāni ca</div>
<div class="sloka" id="89_sloka33"> <a href="89.htm#89_sloka33">33 </a> <br>cālayan vasudhāṃ caiva balena caturaṅgiṇā<br>abhyayāt taṃ ca pāñcālyo vijitya tarasā mahīm<br>akṣauhiṇībhir daśabhiḥ sa enaṃ samare 'jayat</div>
<div class="sloka" id="89_sloka34"> <a href="89.htm#89_sloka34">34 </a> <br>tataḥ sadāraḥ sāmātyaḥ saputraḥ sasuhṛjjanaḥ<br>rājā saṃvaraṇas tasmāt palāyata mahābhayāt</div>
<div class="sloka" id="89_sloka35"> <a href="89.htm#89_sloka35">35 </a> <br>sindhor nadasya mahato nikuñje nyavasat tadā<br>nadī viṣayaparyante parvatasya samīpataḥ<br>tatrāvasan bahūn kālān bhāratā durgamāśritāḥ</div>
<div class="sloka" id="89_sloka36"> <a href="89.htm#89_sloka36">36 </a> <br>teṣāṃ nivasatāṃ tatra sahasraṃ parivatsarān<br>athābhyagacchad bharatān vasiṣṭho bhagavān ṛṣiḥ</div>
<div class="sloka" id="89_sloka37"> <a href="89.htm#89_sloka37">37 </a> <br>tam āgataṃ prayatnena pratyudgamyābhivādya ca<br>arghyam abhyāharaṃs tasmai te sarve bhāratās tadā<br>nivedya sarvam ṛṣaye satkāreṇa suvarcase</div>
<div class="sloka" id="89_sloka38"> <a href="89.htm#89_sloka38">38 </a> <br>taṃ samām aṣṭamīm uṣṭaṃ rājā vavre svayaṃ tadā<br>purohito bhavān no 'stu rājyāya prayatāmahe<br>om ity evaṃ vasiṣṭho 'pi bhāratān pratyapadyata</div>
<div class="sloka" id="89_sloka39"> <a href="89.htm#89_sloka39">39 </a> <br>athābhyaṣiñcat sāmrājye sarvakṣatrasya pauravam<br>viṣāṇa bhūtaṃ sarvasyāṃ pṛthivyām iti naḥ śrutam</div>
<div class="sloka" id="89_sloka40"> <a href="89.htm#89_sloka40">40 </a> <br>bharatādhyuṣitaṃ pūrvaṃ so 'dhyatiṣṭhat purottamam<br>punar balibhṛtaś caiva cakre sarvamahīkṣitaḥ</div>
<div class="sloka" id="89_sloka41"> <a href="89.htm#89_sloka41">41 </a> <br>tataḥ sa pṛthivīṃ prāpya punar īje mahābalaḥ<br>ājamīḍho mahāyajñair bahubhir bhūridakṣiṇaiḥ</div>
<div class="sloka" id="89_sloka42"> <a href="89.htm#89_sloka42">42 </a> <br>tataḥ saṃvaraṇāt saurī suṣuve tapatī kurum<br>rājatve taṃ prajāḥ sarvā dharmajña iti vavrire</div>
<div class="sloka" id="89_sloka43"> <a href="89.htm#89_sloka43">43 </a> <br>tasya nāmnābhivikhyātaṃ pṛthivyāṃ kurujāṅgalam<br>kurukṣetraṃ sa tapasā puṇyaṃ cakre mahātapāḥ</div>
<div class="sloka" id="89_sloka44"> <a href="89.htm#89_sloka44">44 </a> <br>aśvavantam abhiṣvantaṃ tathā citrarathaṃ munim<br>janamejayaṃ ca vikhyātaṃ putrāṃś cāsyānuśuśrumaḥ<br>pañcaitān vāhinī putrān vyajāyata manasvinī</div>
<div class="sloka" id="89_sloka45"> <a href="89.htm#89_sloka45">45 </a> <br>abhiṣvataḥ parikṣit tu śabalāśvaś ca vīryavān<br>abhirājo virājaś ca śalmalaś ca mahābalaḥ</div>
<div class="sloka" id="89_sloka46"> <a href="89.htm#89_sloka46">46 </a> <br>uccaiḥśravā bhadra kāro jitāriś cāṣṭamaḥ smṛtaḥ<br>eteṣām anvavāye tu khyātās te karmajair guṇaiḥ</div>
<div class="sloka" id="89_sloka47"> <a href="89.htm#89_sloka47">47 </a> <br>janamejayādayaḥ sapta tathaivānye mahābalāḥ<br>parikṣito 'bhavan putrāḥ sarve dharmārthakovidāḥ</div>
<div class="sloka" id="89_sloka48"> <a href="89.htm#89_sloka48">48 </a> <br>kakṣasenogra senau ca citrasenaś ca vīryavān<br>indrasenaḥ suṣeṇaś ca bhīmasenaś ca nāmataḥ</div>
<div class="sloka" id="89_sloka49"> <a href="89.htm#89_sloka49">49 </a> <br>janamejayasya tanayā bhuvi khyātā mahābalāḥ<br>dhṛtarāṣṭraḥ prathamajaḥ pāṇḍur bāhlīka eva ca</div>
<div class="sloka" id="89_sloka50"> <a href="89.htm#89_sloka50">50 </a> <br>niṣadhaś ca mahātejās tathā jāmbūnado balī<br>kuṇḍodaraḥ padātiś ca vasātiś cāṣṭamaḥ smṛtaḥ<br>sarve dharmārthakuśalāḥ sarve bhūtihite ratāḥ</div>
<div class="sloka" id="89_sloka51"> <a href="89.htm#89_sloka51">51 </a> <br>dhṛtarāṣṭro 'tha rājāsīt tasya putro 'tha kuṇḍikaḥ<br>hastī vitarkaḥ krāthaś ca kuṇḍalaś cāpi pañcamaḥ<br>haviḥ śravās tathendrābhaḥ sumanyuś cāparājitaḥ</div>
<div class="sloka" id="89_sloka52"> <a href="89.htm#89_sloka52">52 </a> <br>pratīpasya trayaḥ putrā jajñire bharatarṣabha<br>devāpiḥ śaṃtanuś caiva bāhlīkaś ca mahārathaḥ</div>
<div class="sloka" id="89_sloka53"> <a href="89.htm#89_sloka53">53 </a> <br>devāpis tu pravavrāja teṣāṃ dharmaparīpsayā<br>śaṃtanuś ca mahīṃ lebhe bāhlīkaś ca mahārathaḥ</div>
<div class="sloka" id="89_sloka54"> <a href="89.htm#89_sloka54">54 </a> <br>bharatasyānvaye jātāḥ sattvavanto mahārathāḥ<br>devarṣikalpā nṛpate bahavo rājasattamāḥ</div></body></html>