<html><body><div class="sloka" id="65_sloka1"> <a href="65.htm#65_sloka1">1 </a> <br>[v]<br>tato gacchan mahābāhur eko 'mātyān visṛjya tān<br>nāpaśyad āśrame tasmiṃs tam ṛṣiṃ saṃśitavratam</div>
<div class="sloka" id="65_sloka2"> <a href="65.htm#65_sloka2">2 </a> <br>so 'paśyamānas tam ṛṣiṃ śūnyaṃ dṛṣṭvā tam āśramam<br>uvāca ka ihety uccair vanaṃ saṃnādayann iva</div>
<div class="sloka" id="65_sloka3"> <a href="65.htm#65_sloka3">3 </a> <br>śrutvātha tasya taṃ śabdaṃ kanyā śrīr iva rūpiṇī<br>niścakrāmāśramāt tasmāt tāpasī veṣadhāriṇī</div>
<div class="sloka" id="65_sloka4"> <a href="65.htm#65_sloka4">4 </a> <br>sā taṃ dṛṣṭvaiva rājānaṃ duḥṣantam asitekṣaṇā<br>svāgataṃ ta iti kṣipram uvāca pratipūjya ca</div>
<div class="sloka" id="65_sloka5"> <a href="65.htm#65_sloka5">5 </a> <br>āsanenārcayitvā ca pādyenārghyeṇa caiva hi<br>papracchānāmayaṃ rājan kuśalaṃ ca narādhipam</div>
<div class="sloka" id="65_sloka6"> <a href="65.htm#65_sloka6">6 </a> <br>yathāvad arcayitvā sā pṛṣṭvā cānāmayaṃ tadā<br>uvāca smayamāneva kiṃ kāryaṃ kriyatām iti</div>
<div class="sloka" id="65_sloka7"> <a href="65.htm#65_sloka7">7 </a> <br>tām abravīt tato rājā kanyāṃ madhurabhāṣiṇīm<br>dṛṣṭvā sarvānavadyāṅgīṃ yathāvat pratipūjitaḥ</div>
<div class="sloka" id="65_sloka8"> <a href="65.htm#65_sloka8">8 </a> <br>āgato 'haṃ mahābhāgam ṛṣiṃ kaṇvam upāsitum<br>kva gato bhagavān bhadre tan mamācakṣva śobhane</div>
<div class="sloka" id="65_sloka9"> <a href="65.htm#65_sloka9">9 </a> <br>[ṣak]<br>gataḥ pitā me bhagavān phalāny āhartum āśramāt<br>muhūrtaṃ saṃpratīkṣasva drakṣyasy enam ihāgatam</div>
<div class="sloka" id="65_sloka10"> <a href="65.htm#65_sloka10">10 </a> <br>[v]<br>apaśyamānas tam ṛṣiṃ tayā coktas tathā nṛpaḥ<br>tāṃ ca dṛṣṭvā varārohāṃ śrīmatīṃ cāruhāsinīm</div>
<div class="sloka" id="65_sloka11"> <a href="65.htm#65_sloka11">11 </a> <br>vibhrājamānāṃ vapuṣā tapasā ca damena ca<br>rūpayauvana saṃpannām ity uvāca mahīpatiḥ</div>
<div class="sloka" id="65_sloka12"> <a href="65.htm#65_sloka12">12 </a> <br>kāsi kasyāsi suśroṇi kimarthaṃ cāgatā vanam<br>evaṃrūpaguṇopetā kutas tvam asi śobhane</div>
<div class="sloka" id="65_sloka13"> <a href="65.htm#65_sloka13">13 </a> <br>darśanād eva hi śubhe tvayā me 'pahṛtaṃ manaḥ<br>icchāmi tvām ahaṃ jñātuṃ tan mamācakṣva śobhane</div>
<div class="sloka" id="65_sloka14"> <a href="65.htm#65_sloka14">14 </a> <br>evam uktā tadā kanyā tena rājñā tadāśrame<br>uvāca hasatī vākyam idaṃ sumadhurākṣaram</div>
<div class="sloka" id="65_sloka15"> <a href="65.htm#65_sloka15">15 </a> <br>kaṇvaṣyāhaṃ bhagavato duḥṣanta duhitā matā<br>tapasvino dhṛtimato dharmajñasya yaśasvinaḥ</div>
<div class="sloka" id="65_sloka16"> <a href="65.htm#65_sloka16">16 </a> <br>[du]<br>ūrdhvaretā mahābhāgo bhagavāṁl lokapūjitaḥ<br>caled dhi vṛttād dharmo 'pi na calet saṃśitavrataḥ</div>
<div class="sloka" id="65_sloka17"> <a href="65.htm#65_sloka17">17 </a> <br>kathaṃ tvaṃ tasya duhitā saṃbhūtā varavarṇinī<br>saṃśayo me mahān atra taṃ me chettum ihārhasi</div>
<div class="sloka" id="65_sloka18"> <a href="65.htm#65_sloka18">18 </a> <br>[ṣak]<br>yathāyam āgamo mahyaṃ yathā cedam abhūt purā<br>śṛṇu rājan yathātattvaṃ yathāsmi duhitā muneḥ</div>
<div class="sloka" id="65_sloka19"> <a href="65.htm#65_sloka19">19 </a> <br>ṛṣiḥ kaś cid ihāgamya mama janmābhyacodayat<br>tasmai provāca bhagavān yathā tac chṛṇu pārthiva</div>
<div class="sloka" id="65_sloka20"> <a href="65.htm#65_sloka20">20 </a> <br>tapyamānaḥ kila purā viśvāmitro mahat tapaḥ<br>subhṛśaṃ tāpayām āsa śakraṃ suragaṇeśvaram</div>
<div class="sloka" id="65_sloka21"> <a href="65.htm#65_sloka21">21 </a> <br>tapasā dīptavīryo 'yaṃ sthānān mā cyāvayed iti<br>bhītaḥ puraṃdaras tasmān menakām idam abravīt</div>
<div class="sloka" id="65_sloka22"> <a href="65.htm#65_sloka22">22 </a> <br>guṇair divyair apsarasāṃ menake tvaṃ viśiṣyase<br>śreyo me kuru kalyāṇi yat tvāṃ vakṣyāmi tac chṛṇu</div>
<div class="sloka" id="65_sloka23"> <a href="65.htm#65_sloka23">23 </a> <br>asāv ādityasaṃkāśo viśvāmitro mahātapāḥ<br>tapyamānas tapo ghoraṃ mama kampayate manaḥ</div>
<div class="sloka" id="65_sloka24"> <a href="65.htm#65_sloka24">24 </a> <br>menake tava bhāro 'yaṃ viśvāmitraḥ sumadhyame<br>saṃśitātmā sudurdharṣa ugre tapasi vartate</div>
<div class="sloka" id="65_sloka25"> <a href="65.htm#65_sloka25">25 </a> <br>sa māṃ na cyāvayet sthānāt taṃ vai gatvā pralobhaya<br>cara tasya tapovighnaṃ kuru me priyam uttamam</div>
<div class="sloka" id="65_sloka26"> <a href="65.htm#65_sloka26">26 </a> <br>rūpayauvana mādhuryaceṣṭita smitabhāṣitaiḥ<br>lobhayitvā varārohe tapasaḥ saṃnivartaya</div>
<div class="sloka" id="65_sloka27"> <a href="65.htm#65_sloka27">27 </a> <br>[m]<br>mahātejāḥ sa bhagavān sadaiva ca mahātapāḥ<br>kopanaś ca tathā hy enaṃ jānāti bhagavān api</div>
<div class="sloka" id="65_sloka28"> <a href="65.htm#65_sloka28">28 </a> <br>tejasas tapasaś caiva kopasya ca mahātmanaḥ<br>tvam apy udvijase yasya nodvijeyam ahaṃ katham</div>
<div class="sloka" id="65_sloka29"> <a href="65.htm#65_sloka29">29 </a> <br>mahābhāgaṃ vasiṣṭhaṃ yaḥ putrair iṣṭair vyayojayat<br>kṣatre jātaś ca yaḥ pūrvam abhavad brāhmaṇo balāt</div>
<div class="sloka" id="65_sloka30"> <a href="65.htm#65_sloka30">30 </a> <br>śaucārthaṃ yo nadīṃ cakre durgamāṃ bahubhir jalaiḥ<br>yāṃ tāṃ puṇyatamāṃ loke kauśikīti vidur janāḥ</div>
<div class="sloka" id="65_sloka31"> <a href="65.htm#65_sloka31">31 </a> <br>babhāra yatrāsya purā kāle durge mahātmanaḥ<br>dārān mataṅgo dharmātmā rājarṣir vyādhatāṃ gataḥ</div>
<div class="sloka" id="65_sloka32"> <a href="65.htm#65_sloka32">32 </a> <br>atītakāle durbhakṣe yatraitya punar āśramam<br>muniḥ pāreti nadyā vai nāma cakre tadā prabhuḥ</div>
<div class="sloka" id="65_sloka33"> <a href="65.htm#65_sloka33">33 </a> <br>mataṅgaṃ yājayāṃ cakre yatra prītamanāḥ svayam<br>tvaṃ ca somaṃ bhayād yasya gataḥ pātuṃ śureśvara</div>
<div class="sloka" id="65_sloka34"> <a href="65.htm#65_sloka34">34 </a> <br>ati nakṣatravaṃśāṃś ca kruddho nakṣatrasaṃpadā<br>prati śravaṇapūrvāṇi nakṣatrāṇi sasarja yaḥ</div>
<div class="sloka" id="65_sloka35"> <a href="65.htm#65_sloka35">35 </a> <br>etāni yasya karmāṇi tasyāhaṃ bhṛśam udvije<br>yathā māṃ na dahet kruddhas tathājñāpaya māṃ vibho</div>
<div class="sloka" id="65_sloka36"> <a href="65.htm#65_sloka36">36 </a> <br>tejasā nirdahel lokān kampayed dharaṇīṃ padā<br>saṃkṣipec ca mahāmeruṃ tūrṇam āvartayet tathā</div>
<div class="sloka" id="65_sloka37"> <a href="65.htm#65_sloka37">37 </a> <br>tādṛśaṃ tapasā yuktaṃ pradīptam iva pāvakam<br>katham asmadvidhā bālā jitendriyam abhispṛśet</div>
<div class="sloka" id="65_sloka38"> <a href="65.htm#65_sloka38">38 </a> <br>hutāśanamukhaṃ dīptaṃ sūryacandrākṣi tārakam<br>kālajihvaṃ suraśreṣṭha katham asmadvidhā spṛśet</div>
<div class="sloka" id="65_sloka39"> <a href="65.htm#65_sloka39">39 </a> <br>yamaś ca somaś ca maharṣayaś ca; sādhyā viśve vālakhilyāś ca sarve<br>ete 'pi yasyodvijante prabhāvāt; kasmāt tasmān mādṛśī nodvijeta</div>
<div class="sloka" id="65_sloka40"> <a href="65.htm#65_sloka40">40 </a> <br>tvayaivam uktā ca kathaṃ samīpam; ṛṣer na gaccheyam ahaṃ surendra<br>rakṣāṃ tu me cintaya devarāja; yathā tvadarthaṃ rakṣitāhaṃ careyam</div>
<div class="sloka" id="65_sloka41"> <a href="65.htm#65_sloka41">41 </a> <br>kāmaṃ tu me mārutas tatra vāsaḥ; prakrīḍitāyā vivṛṇotu deva<br>bhavec ca me manmathas tatra kārye; sahāyabhūtas tava devaprasādāt</div></body></html>