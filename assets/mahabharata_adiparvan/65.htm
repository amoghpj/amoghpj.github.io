<html><body><div class="sloka" id="65_sloka1"> <a href="65.htm#65_sloka1">1 </a> <br>[v]<br>tato gacchan mahābāhur eko 'mātyān visṛjya tān<br>nāpaśyad āśrame tasmiṃs tam ṛṣiṃ saṃśitavratam<br>[व्] <br>ततो गच्छन् महाबाहुर् एको 'मात्यान् विसृज्य तान् <br>नापश्यद् आश्रमे तस्मिंस् तम् ऋषिं संशितव्रतम् </div>
<div class="sloka" id="65_sloka2"> <a href="65.htm#65_sloka2">2 </a> <br>so 'paśyamānas tam ṛṣiṃ śūnyaṃ dṛṣṭvā tam āśramam<br>uvāca ka ihety uccair vanaṃ saṃnādayann iva<br>सो 'पश्यमानस् तम् ऋषिं शून्यं दृष्ट्वा तम् आश्रमम् <br>उवाच क इहेत्य् उच्चैर् वनं संनादयन्न् इव </div>
<div class="sloka" id="65_sloka3"> <a href="65.htm#65_sloka3">3 </a> <br>śrutvātha tasya taṃ śabdaṃ kanyā śrīr iva rūpiṇī<br>niścakrāmāśramāt tasmāt tāpasī veṣadhāriṇī<br>श्रुत्वाथ तस्य तं शब्दं कन्या श्रीर् इव रूपिणी <br>निश्चक्रामाश्रमात् तस्मात् तापसी वेषधारिणी </div>
<div class="sloka" id="65_sloka4"> <a href="65.htm#65_sloka4">4 </a> <br>sā taṃ dṛṣṭvaiva rājānaṃ duḥṣantam asitekṣaṇā<br>svāgataṃ ta iti kṣipram uvāca pratipūjya ca<br>सा तं दृष्ट्वैव राजानं दुःषन्तम् असितेक्षणा <br>स्वागतं त इति क्षिप्रम् उवाच प्रतिपूज्य च </div>
<div class="sloka" id="65_sloka5"> <a href="65.htm#65_sloka5">5 </a> <br>āsanenārcayitvā ca pādyenārghyeṇa caiva hi<br>papracchānāmayaṃ rājan kuśalaṃ ca narādhipam<br>आसनेनार्चयित्वा च पाद्येनार्घ्येण चैव हि <br>पप्रच्छानामयं राजन् कुशलं च नराधिपम् </div>
<div class="sloka" id="65_sloka6"> <a href="65.htm#65_sloka6">6 </a> <br>yathāvad arcayitvā sā pṛṣṭvā cānāmayaṃ tadā<br>uvāca smayamāneva kiṃ kāryaṃ kriyatām iti<br>यथावद् अर्चयित्वा सा पृष्ट्वा चानामयं तदा <br>उवाच स्मयमानेव किं कार्यं क्रियताम् इति </div>
<div class="sloka" id="65_sloka7"> <a href="65.htm#65_sloka7">7 </a> <br>tām abravīt tato rājā kanyāṃ madhurabhāṣiṇīm<br>dṛṣṭvā sarvānavadyāṅgīṃ yathāvat pratipūjitaḥ<br>ताम् अब्रवीत् ततो राजा कन्यां मधुरभाषिणीम् <br>दृष्ट्वा सर्वानवद्याङ्गीं यथावत् प्रतिपूजितः </div>
<div class="sloka" id="65_sloka8"> <a href="65.htm#65_sloka8">8 </a> <br>āgato 'haṃ mahābhāgam ṛṣiṃ kaṇvam upāsitum<br>kva gato bhagavān bhadre tan mamācakṣva śobhane<br>आगतो 'हं महाभागम् ऋषिं कण्वम् उपासितुम् <br>क्व गतो भगवान् भद्रे तन् ममाचक्ष्व शोभने </div>
<div class="sloka" id="65_sloka9"> <a href="65.htm#65_sloka9">9 </a> <br>[ṣak]<br>gataḥ pitā me bhagavān phalāny āhartum āśramāt<br>muhūrtaṃ saṃpratīkṣasva drakṣyasy enam ihāgatam<br>[षक्] <br>गतः पिता मे भगवान् फलान्य् आहर्तुम् आश्रमात् <br>मुहूर्तं संप्रतीक्षस्व द्रक्ष्यस्य् एनम् इहागतम् </div>
<div class="sloka" id="65_sloka10"> <a href="65.htm#65_sloka10">10 </a> <br>[v]<br>apaśyamānas tam ṛṣiṃ tayā coktas tathā nṛpaḥ<br>tāṃ ca dṛṣṭvā varārohāṃ śrīmatīṃ cāruhāsinīm<br>[व्] <br>अपश्यमानस् तम् ऋषिं तया चोक्तस् तथा नृपः <br>तां च दृष्ट्वा वरारोहां श्रीमतीं चारुहासिनीम् </div>
<div class="sloka" id="65_sloka11"> <a href="65.htm#65_sloka11">11 </a> <br>vibhrājamānāṃ vapuṣā tapasā ca damena ca<br>rūpayauvana saṃpannām ity uvāca mahīpatiḥ<br>विभ्राजमानां वपुषा तपसा च दमेन च <br>रूपयुवन संपन्नाम् इत्य् उवाच महीपतिः </div>
<div class="sloka" id="65_sloka12"> <a href="65.htm#65_sloka12">12 </a> <br>kāsi kasyāsi suśroṇi kimarthaṃ cāgatā vanam<br>evaṃrūpaguṇopetā kutas tvam asi śobhane<br>कासि कस्यासि सुश्रोणि किमर्थं चागता वनम् <br>एवंरूपगुणोपेता कुतस् त्वम् असि शोभने </div>
<div class="sloka" id="65_sloka13"> <a href="65.htm#65_sloka13">13 </a> <br>darśanād eva hi śubhe tvayā me 'pahṛtaṃ manaḥ<br>icchāmi tvām ahaṃ jñātuṃ tan mamācakṣva śobhane<br>दर्शनाद् एव हि शुभे त्वया मे 'पहृतं मनः <br>इच्छामि त्वाम् अहं ज्ञातुं तन् ममाचक्ष्व शोभने </div>
<div class="sloka" id="65_sloka14"> <a href="65.htm#65_sloka14">14 </a> <br>evam uktā tadā kanyā tena rājñā tadāśrame<br>uvāca hasatī vākyam idaṃ sumadhurākṣaram<br>एवम् उक्ता तदा कन्या तेन राज्ञा तदाश्रमे <br>उवाच हसती वाक्यम् इदं सुमधुराक्षरम् </div>
<div class="sloka" id="65_sloka15"> <a href="65.htm#65_sloka15">15 </a> <br>kaṇvaṣyāhaṃ bhagavato duḥṣanta duhitā matā<br>tapasvino dhṛtimato dharmajñasya yaśasvinaḥ<br>कण्वष्याहं भगवतो दुःषन्त दुहिता मता <br>तपस्विनो धृतिमतो धर्मज्ञस्य यशस्विनः </div>
<div class="sloka" id="65_sloka16"> <a href="65.htm#65_sloka16">16 </a> <br>[du]<br>ūrdhvaretā mahābhāgo bhagavāṁl lokapūjitaḥ<br>caled dhi vṛttād dharmo 'pi na calet saṃśitavrataḥ<br>[दु] <br>ऊर्ध्वरेता महाभागो भगवाṁल् लोकपूजितः <br>चलेद् धि वृत्ताद् धर्मो 'पि न चलेत् संशितव्रतः </div>
<div class="sloka" id="65_sloka17"> <a href="65.htm#65_sloka17">17 </a> <br>kathaṃ tvaṃ tasya duhitā saṃbhūtā varavarṇinī<br>saṃśayo me mahān atra taṃ me chettum ihārhasi<br>कथं त्वं तस्य दुहिता संभूता वरवर्णिनी <br>संशयो मे महान् अत्र तं मे छेत्तुम् इहार्हसि </div>
<div class="sloka" id="65_sloka18"> <a href="65.htm#65_sloka18">18 </a> <br>[ṣak]<br>yathāyam āgamo mahyaṃ yathā cedam abhūt purā<br>śṛṇu rājan yathātattvaṃ yathāsmi duhitā muneḥ<br>[षक्] <br>यथायम् आगमो मह्यं यथा चेदम् अभूत् पुरा <br>शृणु राजन् यथातत्त्वं यथास्मि दुहिता मुनेः </div>
<div class="sloka" id="65_sloka19"> <a href="65.htm#65_sloka19">19 </a> <br>ṛṣiḥ kaś cid ihāgamya mama janmābhyacodayat<br>tasmai provāca bhagavān yathā tac chṛṇu pārthiva<br>ऋषिः कश् चिद् इहागम्य मम जन्माभ्यचोदयत् <br>तस्मै प्रोवाच भगवान् यथा तच् छृणु पार्थिव </div>
<div class="sloka" id="65_sloka20"> <a href="65.htm#65_sloka20">20 </a> <br>tapyamānaḥ kila purā viśvāmitro mahat tapaḥ<br>subhṛśaṃ tāpayām āsa śakraṃ suragaṇeśvaram<br>तप्यमानः किल पुरा विश्वामित्रो महत् तपः <br>सुभृशं तापयाम् आस शक्रं सुरगणेश्वरम् </div>
<div class="sloka" id="65_sloka21"> <a href="65.htm#65_sloka21">21 </a> <br>tapasā dīptavīryo 'yaṃ sthānān mā cyāvayed iti<br>bhītaḥ puraṃdaras tasmān menakām idam abravīt<br>तपसा दीप्तवीर्यो 'यं स्थानान् मा च्यावयेद् इति <br>भीतः पुरंदरस् तस्मान् मेनकाम् इदम् अब्रवीत् </div>
<div class="sloka" id="65_sloka22"> <a href="65.htm#65_sloka22">22 </a> <br>guṇair divyair apsarasāṃ menake tvaṃ viśiṣyase<br>śreyo me kuru kalyāṇi yat tvāṃ vakṣyāmi tac chṛṇu<br>गुणैर् दिव्यैर् अप्सरसां मेनके त्वं विशिष्यसे <br>श्रेयो मे कुरु कल्याणि यत् त्वां वक्ष्यामि तच् छृणु </div>
<div class="sloka" id="65_sloka23"> <a href="65.htm#65_sloka23">23 </a> <br>asāv ādityasaṃkāśo viśvāmitro mahātapāḥ<br>tapyamānas tapo ghoraṃ mama kampayate manaḥ<br>असाव् आदित्यसंकाशो विश्वामित्रो महातपाः <br>तप्यमानस् तपो घोरं मम कम्पयते मनः </div>
<div class="sloka" id="65_sloka24"> <a href="65.htm#65_sloka24">24 </a> <br>menake tava bhāro 'yaṃ viśvāmitraḥ sumadhyame<br>saṃśitātmā sudurdharṣa ugre tapasi vartate<br>मेनके तव भारो 'यं विश्वामित्रः सुमध्यमे <br>संशितात्मा सुदुर्धर्ष उग्रे तपसि वर्तते </div>
<div class="sloka" id="65_sloka25"> <a href="65.htm#65_sloka25">25 </a> <br>sa māṃ na cyāvayet sthānāt taṃ vai gatvā pralobhaya<br>cara tasya tapovighnaṃ kuru me priyam uttamam<br>स मां न च्यावयेत् स्थानात् तं वै गत्वा प्रलोभय <br>चर तस्य तपोविघ्नं कुरु मे प्रियम् उत्तमम् </div>
<div class="sloka" id="65_sloka26"> <a href="65.htm#65_sloka26">26 </a> <br>rūpayauvana mādhuryaceṣṭita smitabhāṣitaiḥ<br>lobhayitvā varārohe tapasaḥ saṃnivartaya<br>रूपयुवन माधुर्यचेष्टित स्मितभाषितैः <br>लोभयित्वा वरारोहे तपसः संनिवर्तय </div>
<div class="sloka" id="65_sloka27"> <a href="65.htm#65_sloka27">27 </a> <br>[m]<br>mahātejāḥ sa bhagavān sadaiva ca mahātapāḥ<br>kopanaś ca tathā hy enaṃ jānāti bhagavān api<br>[म्] <br>महातेजाः स भगवान् सदैव च महातपाः <br>कोपनश् च तथा ह्य् एनं जानाति भगवान् अपि </div>
<div class="sloka" id="65_sloka28"> <a href="65.htm#65_sloka28">28 </a> <br>tejasas tapasaś caiva kopasya ca mahātmanaḥ<br>tvam apy udvijase yasya nodvijeyam ahaṃ katham<br>तेजसस् तपसश् चैव कोपस्य च महात्मनः <br>त्वम् अप्य् उद्विजसे यस्य नोद्विजेयम् अहं कथम् </div>
<div class="sloka" id="65_sloka29"> <a href="65.htm#65_sloka29">29 </a> <br>mahābhāgaṃ vasiṣṭhaṃ yaḥ putrair iṣṭair vyayojayat<br>kṣatre jātaś ca yaḥ pūrvam abhavad brāhmaṇo balāt<br>महाभागं वसिष्ठं यः पुत्रैर् इष्टैर् व्ययोजयत् <br>क्षत्रे जातश् च यः पूर्वम् अभवद् ब्राह्मणो बलात् </div>
<div class="sloka" id="65_sloka30"> <a href="65.htm#65_sloka30">30 </a> <br>śaucārthaṃ yo nadīṃ cakre durgamāṃ bahubhir jalaiḥ<br>yāṃ tāṃ puṇyatamāṃ loke kauśikīti vidur janāḥ<br>शुचार्थं यो नदीं चक्रे दुर्गमां बहुभिर् जलैः <br>यां तां पुण्यतमां लोके कुशिकीति विदुर् जनाः </div>
<div class="sloka" id="65_sloka31"> <a href="65.htm#65_sloka31">31 </a> <br>babhāra yatrāsya purā kāle durge mahātmanaḥ<br>dārān mataṅgo dharmātmā rājarṣir vyādhatāṃ gataḥ<br>बभार यत्रास्य पुरा काले दुर्गे महात्मनः <br>दारान् मतङ्गो धर्मात्मा राजर्षिर् व्याधतां गतः </div>
<div class="sloka" id="65_sloka32"> <a href="65.htm#65_sloka32">32 </a> <br>atītakāle durbhakṣe yatraitya punar āśramam<br>muniḥ pāreti nadyā vai nāma cakre tadā prabhuḥ<br>अतीतकाले दुर्भक्षे यत्रैत्य पुनर् आश्रमम् <br>मुनिः पारेति नद्या वै नाम चक्रे तदा प्रभुः </div>
<div class="sloka" id="65_sloka33"> <a href="65.htm#65_sloka33">33 </a> <br>mataṅgaṃ yājayāṃ cakre yatra prītamanāḥ svayam<br>tvaṃ ca somaṃ bhayād yasya gataḥ pātuṃ śureśvara<br>मतङ्गं याजयां चक्रे यत्र प्रीतमनाः स्वयम् <br>त्वं च सोमं भयाद् यस्य गतः पातुं शुरेश्वर </div>
<div class="sloka" id="65_sloka34"> <a href="65.htm#65_sloka34">34 </a> <br>ati nakṣatravaṃśāṃś ca kruddho nakṣatrasaṃpadā<br>prati śravaṇapūrvāṇi nakṣatrāṇi sasarja yaḥ<br>अति नक्षत्रवंशांश् च क्रुद्धो नक्षत्रसंपदा <br>प्रति श्रवणपूर्वाणि नक्षत्राणि ससर्ज यः </div>
<div class="sloka" id="65_sloka35"> <a href="65.htm#65_sloka35">35 </a> <br>etāni yasya karmāṇi tasyāhaṃ bhṛśam udvije<br>yathā māṃ na dahet kruddhas tathājñāpaya māṃ vibho<br>एतानि यस्य कर्माणि तस्याहं भृशम् उद्विजे <br>यथा मां न दहेत् क्रुद्धस् तथाज्ञापय मां विभो </div>
<div class="sloka" id="65_sloka36"> <a href="65.htm#65_sloka36">36 </a> <br>tejasā nirdahel lokān kampayed dharaṇīṃ padā<br>saṃkṣipec ca mahāmeruṃ tūrṇam āvartayet tathā<br>तेजसा निर्दहेल् लोकान् कम्पयेद् धरणीं पदा <br>संक्षिपेच् च महामेरुं तूर्णम् आवर्तयेत् तथा </div>
<div class="sloka" id="65_sloka37"> <a href="65.htm#65_sloka37">37 </a> <br>tādṛśaṃ tapasā yuktaṃ pradīptam iva pāvakam<br>katham asmadvidhā bālā jitendriyam abhispṛśet<br>तादृशं तपसा युक्तं प्रदीप्तम् इव पावकम् <br>कथम् अस्मद्विधा बाला जितेन्द्रियम् अभिस्पृशेत् </div>
<div class="sloka" id="65_sloka38"> <a href="65.htm#65_sloka38">38 </a> <br>hutāśanamukhaṃ dīptaṃ sūryacandrākṣi tārakam<br>kālajihvaṃ suraśreṣṭha katham asmadvidhā spṛśet<br>हुताशनमुखं दीप्तं सूर्यचन्द्राक्षि तारकम् <br>कालजिह्वं सुरश्रेष्ठ कथम् अस्मद्विधा स्पृशेत् </div>
<div class="sloka" id="65_sloka39"> <a href="65.htm#65_sloka39">39 </a> <br>yamaś ca somaś ca maharṣayaś ca; sādhyā viśve vālakhilyāś ca sarve<br>ete 'pi yasyodvijante prabhāvāt; kasmāt tasmān mādṛśī nodvijeta<br>यमश् च सोमश् च महर्षयश् च; साध्या विश्वे वालखिल्याश् च सर्वे <br>एते 'पि यस्योद्विजन्ते प्रभावात्; कस्मात् तस्मान् मादृशी नोद्विजेत </div>
<div class="sloka" id="65_sloka40"> <a href="65.htm#65_sloka40">40 </a> <br>tvayaivam uktā ca kathaṃ samīpam; ṛṣer na gaccheyam ahaṃ surendra<br>rakṣāṃ tu me cintaya devarāja; yathā tvadarthaṃ rakṣitāhaṃ careyam<br>त्वयैवम् उक्ता च कथं समीपम्; ऋषेर् न गच्छेयम् अहं सुरेन्द्र <br>रक्षां तु मे चिन्तय देवराज; यथा त्वदर्थं रक्षिताहं चरेयम् </div>
<div class="sloka" id="65_sloka41"> <a href="65.htm#65_sloka41">41 </a> <br>kāmaṃ tu me mārutas tatra vāsaḥ; prakrīḍitāyā vivṛṇotu deva<br>bhavec ca me manmathas tatra kārye; sahāyabhūtas tava devaprasādāt<br>कामं तु मे मारुतस् तत्र वासः; प्रक्रीडिताया विवृणोतु देव <br>भवेच् च मे मन्मथस् तत्र कार्ये; सहायभूतस् तव देवप्रसादात् </div></body></html>