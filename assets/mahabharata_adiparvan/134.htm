<html><body><div class="sloka" id="134_sloka1"> <a href="134.htm#134_sloka1">1 </a> <br>[vai]<br>tataḥ sarvāḥ prakṛtayo nagarād vāraṇāvatāt<br>sarvamaṅgala saṃyuktā yathāśāstram atandritāḥ</div>
<div class="sloka" id="134_sloka2"> <a href="134.htm#134_sloka2">2 </a> <br>śrutvāgatān pāṇḍuputrān nānā yānaiḥ sahasraśaḥ<br>abhijagmur naraśreṣṭhāñ śrutvaiva parayā mudā</div>
<div class="sloka" id="134_sloka3"> <a href="134.htm#134_sloka3">3 </a> <br>te samāsādya kaunteyān vāraṇāvatakā janāḥ<br>kṛtvā jayāśiṣaḥ sarve parivāryopatasthire</div>
<div class="sloka" id="134_sloka4"> <a href="134.htm#134_sloka4">4 </a> <br>tair vṛtaḥ puruṣavyāghro dharmarājo yudhiṣṭhiraḥ<br>vibabhau devasaṃkāśo vajrapāṇir ivāmaraiḥ</div>
<div class="sloka" id="134_sloka5"> <a href="134.htm#134_sloka5">5 </a> <br>satkṛtās te tu pauraiś ca paurān satkṛtya cānaghāḥ<br>alaṃkṛtaṃ janākīrṇaṃ viviśur vāraṇāvatam</div>
<div class="sloka" id="134_sloka6"> <a href="134.htm#134_sloka6">6 </a> <br>te praviśya puraṃ vīrās tūrṇaṃ jagmur atho gṛhān<br>brāhmaṇānāṃ mahīpāla ratānāṃ sveṣu karmasu</div>
<div class="sloka" id="134_sloka7"> <a href="134.htm#134_sloka7">7 </a> <br>nagarādhikṛtānāṃ ca gṛhāṇi rathināṃ tathā<br>upatasthur naraśreṣṭhā vaiśyaśūdra gṛhān api</div>
<div class="sloka" id="134_sloka8"> <a href="134.htm#134_sloka8">8 </a> <br>arcitāś ca naraiḥ pauraiḥ pāṇḍavā bharatarṣabhāḥ<br>jagmur āvasathaṃ paścāt purocana puraskṛtāḥ</div>
<div class="sloka" id="134_sloka9"> <a href="134.htm#134_sloka9">9 </a> <br>tebhyo bhakṣyānnapānāni śayanāni śubhāni ca<br>āsanāni ca mukhyāni pradadau sa purocanaḥ</div>
<div class="sloka" id="134_sloka10"> <a href="134.htm#134_sloka10">10 </a> <br>tatra te satkṛtās tena sumahārha paricchadāḥ<br>upāsyamānāḥ puruṣair ūṣuḥ puranivāsibhiḥ</div>
<div class="sloka" id="134_sloka11"> <a href="134.htm#134_sloka11">11 </a> <br>daśarātroṣitānāṃ tu tatra teṣāṃ purocanaḥ<br>nivedayām āsa gṛhaṃ śivākhyam aśivaṃ tadā</div>
<div class="sloka" id="134_sloka12"> <a href="134.htm#134_sloka12">12 </a> <br>tatra te puruṣavyāghrā viviśuḥ saparicchadāḥ<br>purocanasya vacanāt kailāsam iva guhyakāḥ</div>
<div class="sloka" id="134_sloka13"> <a href="134.htm#134_sloka13">13 </a> <br>tat tv agāram abhiprekṣya sarvadharmaviśāradaḥ<br>uvācāgneyam ity evaṃ bhīmasenaṃ yudhiṣṭhiraḥ<br>jighran somya vasā gandhaṃ sarpir jatu vimiśritam</div>
<div class="sloka" id="134_sloka14"> <a href="134.htm#134_sloka14">14 </a> <br>kṛtaṃ hi vyaktam āgneyam idaṃ veśma paraṃtapa<br>śaṇasarjarasaṃ vyaktam ānītaṃ gṛhakarmaṇi<br>muñja balvaja vaṃśādi dravyaṃ sarvaṃ ghṛtokṣitam</div>
<div class="sloka" id="134_sloka15"> <a href="134.htm#134_sloka15">15 </a> <br>śilpibhiḥ sukṛtaṃ hy āptair vinītair veśma karmaṇi<br>viśvastaṃ mām ayaṃ pāpo dagdhakāmaḥ purocanaḥ</div>
<div class="sloka" id="134_sloka16"> <a href="134.htm#134_sloka16">16 </a> <br>imāṃ tu tāṃ mahābuddhir viduro dṛṣṭavāṃs tadā<br>imāṃ tu tāṃ mahābuddhir viduro dṛṣṭavān purā</div>
<div class="sloka" id="134_sloka17"> <a href="134.htm#134_sloka17">17 </a> <br>te vayaṃ bodhitās tena buddhavanto 'śivaṃ gṛham<br>ācāryaiḥ sukṛtaṃ gūḍhair duryodhana vaśānugaiḥ</div>
<div class="sloka" id="134_sloka18"> <a href="134.htm#134_sloka18">18 </a> <br>[bhm]<br>yad idaṃ gṛham āgneyaṃ vihitaṃ manyate bhavān<br>tatraiva sādhu gacchāmo yatra pūrvoṣitā vayam</div>
<div class="sloka" id="134_sloka19"> <a href="134.htm#134_sloka19">19 </a> <br>[y]<br>iha yat tair nirākārair vastavyam iti rocaye<br>naṣṭair iva vicinvadbhir gatim iṣṭāṃ dhruvām itaḥ</div>
<div class="sloka" id="134_sloka20"> <a href="134.htm#134_sloka20">20 </a> <br>yadi vindeta cākāram asmākaṃ hi purocanaḥ<br>śīghrakārī tato bhūtvā prasahyāpi daheta naḥ</div>
<div class="sloka" id="134_sloka21"> <a href="134.htm#134_sloka21">21 </a> <br>nāyaṃ bibhety upakrośād adharmād vā purocanaḥ<br>tathā hi vartate mandaḥ suyodhana mate sthitaḥ</div>
<div class="sloka" id="134_sloka22"> <a href="134.htm#134_sloka22">22 </a> <br>api ceha pradagdheṣu bhīṣmo 'smāsu pitāmahaḥ<br>kopaṃ kuryāt kimarthaṃ vā kauravān kopayeta saḥ<br>dharma ity eva kupyeta tathānye kurupuṃgavāḥ</div>
<div class="sloka" id="134_sloka23"> <a href="134.htm#134_sloka23">23 </a> <br>vayaṃ tu yadi dāhasya bibhyataḥ pradravema hi<br>spaśair no ghātayet sārvān rājyalubdhaḥ suyodhanaḥ</div>
<div class="sloka" id="134_sloka24"> <a href="134.htm#134_sloka24">24 </a> <br>apadasthān pade tiṣṭhann apakṣān pakṣasaṃsthitaḥ<br>hīnakośān mahākośaḥ prayogair ghātayed dhruvam</div>
<div class="sloka" id="134_sloka25"> <a href="134.htm#134_sloka25">25 </a> <br>tad asmābhir imaṃ pāpaṃ taṃ ca pāpaṃ suyodhanam<br>vañcayadbhir nivastavyaṃ channavāsaṃ kva cit kva cit</div>
<div class="sloka" id="134_sloka26"> <a href="134.htm#134_sloka26">26 </a> <br>te vayaṃ mṛgayā śīlāś carāma vasudhām imām<br>tathā no viditā mārgā bhaviṣyanti palāyatām</div>
<div class="sloka" id="134_sloka27"> <a href="134.htm#134_sloka27">27 </a> <br>bhaumaṃ ca bilam adyaiva karavāma susaṃvṛtam<br>gūḍhocchvasān na nas tatra hutāśaḥ saṃpradhakṣyati</div></body></html>