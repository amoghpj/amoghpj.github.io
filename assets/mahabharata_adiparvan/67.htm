<html><body><div class="sloka" id="67_sloka1"> <a href="67.htm#67_sloka1">1 </a> <br>[duhsanta]<br>suvyaktaṃ rājaputrī tvaṃ yathā kalyāṇi bhāṣase<br>bhāryā me bhava suśroṇi brūhi kiṃ karavāṇi te</div>
<div class="sloka" id="67_sloka2"> <a href="67.htm#67_sloka2">2 </a> <br>suvarṇamālā vāsāṃsi kuṇḍale parihāṭake<br>nānāpattanaje śubhre maṇiratne ca śobhane</div>
<div class="sloka" id="67_sloka3"> <a href="67.htm#67_sloka3">3 </a> <br>āharāmi tavādyāhaṃ niṣkādīny ajināni ca<br>sarvaṃ rājyaṃ tavādyāstu bhāryā me bhava śobhane</div>
<div class="sloka" id="67_sloka4"> <a href="67.htm#67_sloka4">4 </a> <br>gāndharveṇa ca māṃ bhīru vivāhenaihi sundari<br>vivāhānāṃ hi rambhoru gāndharvaḥ śreṣṭha ucyate</div>
<div class="sloka" id="67_sloka5"> <a href="67.htm#67_sloka5">5 </a> <br>[ṣak]<br>phalāhāro gato rājan pitā me ita āśramāt<br>taṃ muhūrtaṃ pratīkṣasva sa māṃ tubhyaṃ pradāsyati</div>
<div class="sloka" id="67_sloka6"> <a href="67.htm#67_sloka6">6 </a> <br>[duh]<br>icchāmi tvāṃ varārohe bhajamānām anindite<br>tvadarthaṃ māṃ sthitaṃ viddhi tvadgataṃ hi mano mama</div>
<div class="sloka" id="67_sloka7"> <a href="67.htm#67_sloka7">7 </a> <br>ātmano bandhur ātmaiva gatir ātmaiva cātmanaḥ<br>ātmanaivātmano dānaṃ kartum arhasi dharmataḥ</div>
<div class="sloka" id="67_sloka8"> <a href="67.htm#67_sloka8">8 </a> <br>aṣṭāv eva samāsena vivāhā dharmataḥ smṛtāḥ<br>brāhmo daivas tathaivārṣaḥ prājāpatyas tathāsuraḥ</div>
<div class="sloka" id="67_sloka9"> <a href="67.htm#67_sloka9">9 </a> <br>gāndharvo rākṣasaś caiva paiśācaś cāṣṭamaḥ smṛtaḥ<br>teṣāṃ dharmān yathāpūrvaṃ manuḥ svāyambhuvo 'bravīt</div>
<div class="sloka" id="67_sloka10"> <a href="67.htm#67_sloka10">10 </a> <br>praśastāṃś caturaḥ pūrvān brāhmaṇasyopadhāraya<br>ṣaḍ ānupūrvyā kṣatrasya viddhi dharmān anindite</div>
<div class="sloka" id="67_sloka11"> <a href="67.htm#67_sloka11">11 </a> <br>rājñāṃ tu rākṣaso 'py ukto viṭ śūdreṣv āsuraḥ smṛtaḥ<br>pañcānāṃ tu trayo dharmyā dvāv adharmyau smṛtāv iha</div>
<div class="sloka" id="67_sloka12"> <a href="67.htm#67_sloka12">12 </a> <br>paiśācaś cāsuraś caiva na kartavyau kathaṃ cana<br>anena vidhinā kāryo dharmasyaiṣā gatiḥ smṛtā</div>
<div class="sloka" id="67_sloka13"> <a href="67.htm#67_sloka13">13 </a> <br>gāndharvarākṣasau kṣatre dharmyau tau mā viśaṅkithāḥ<br>pṛthag vā yadi vā miśrau kartavyau nātra saṃśayaḥ</div>
<div class="sloka" id="67_sloka14"> <a href="67.htm#67_sloka14">14 </a> <br>sā tvaṃ mama sakāmasya sakāmā varavarṇini<br>gāndharveṇa vivāhena bhāryā bhavitum arhasi</div>
<div class="sloka" id="67_sloka15"> <a href="67.htm#67_sloka15">15 </a> <br>[ṣak]<br>yadi dharmapathas tv eṣa yadi cātmā prabhur mama<br>pradāne pauravaśreṣṭha śṛṇu me samayaṃ prabho</div>
<div class="sloka" id="67_sloka16"> <a href="67.htm#67_sloka16">16 </a> <br>satyaṃ me pratijānīhi yat tvāṃ vakṣyāmy ahaṃ rahaḥ<br>mama jāyeta yaḥ putraḥ sa bhavet tvad anantaram</div>
<div class="sloka" id="67_sloka17"> <a href="67.htm#67_sloka17">17 </a> <br>yuvarājo mahārāja satyam etad bravīhi me<br>yady etad evaṃ duḥṣanta astu me saṃgamas tvayā</div>
<div class="sloka" id="67_sloka18"> <a href="67.htm#67_sloka18">18 </a> <br>[v]<br>evam astv iti tāṃ rājā pratyuvācāvicārayan<br>api ca tvāṃ nayiṣyāmi nagaraṃ svaṃ śucismite<br>yathā tvam arhā suśroṇi satyam etad bravīmi te</div>
<div class="sloka" id="67_sloka19"> <a href="67.htm#67_sloka19">19 </a> <br>evam uktvā sa rājarṣis tām aninditagāminīm<br>jagrāha vidhivat pāṇāv uvāsa ca tayā saha</div>
<div class="sloka" id="67_sloka20"> <a href="67.htm#67_sloka20">20 </a> <br>viśvāsya caināṃ sa prāyād abravīc ca punaḥ punaḥ<br>preṣayiṣye tavārthāya vāhinīṃ caturaṅgiṇīm<br>tayā tvām ānayiṣyāmi nivāsaṃ svaṃ śucismite</div>
<div class="sloka" id="67_sloka21"> <a href="67.htm#67_sloka21">21 </a> <br>iti tasyāḥ pratiśrutya sa nṛpo janamejaya<br>manasā cintayan prāyāt kāśyapaṃ prati pārthivaḥ</div>
<div class="sloka" id="67_sloka22"> <a href="67.htm#67_sloka22">22 </a> <br>bhagavāṃs tapasā yuktaḥ śrutvā kiṃ nu kariṣyati<br>evaṃ saṃcintayann eva praviveśa svakaṃ puram</div>
<div class="sloka" id="67_sloka23"> <a href="67.htm#67_sloka23">23 </a> <br>muhūrtayāte tasmiṃs tu kaṇvo 'py āśramam āgamat<br>śakuntalā ca pitaraṃ hriyā nopajagāma tam</div>
<div class="sloka" id="67_sloka24"> <a href="67.htm#67_sloka24">24 </a> <br>vijñāyātha ca tāṃ kaṇvo divyajñāno mahātapāḥ<br>uvāca bhagavān prītaḥ paśyan divyena cakṣuṣā</div>
<div class="sloka" id="67_sloka25"> <a href="67.htm#67_sloka25">25 </a> <br>tvayādya rājānvayayā mām anādṛtya yatkṛtaḥ<br>puṃsā saha samāyogo na sa dharmopaghātakaḥ</div>
<div class="sloka" id="67_sloka26"> <a href="67.htm#67_sloka26">26 </a> <br>kṣatriyasya hi gāndharvo vivāhaḥ śreṣṭha ucyate<br>sakāmāyāḥ sakāmena nirmantro rahasi smṛtaḥ</div>
<div class="sloka" id="67_sloka27"> <a href="67.htm#67_sloka27">27 </a> <br>dharmātmā ca mahātmā ca duḥṣantaḥ puruṣottamaḥ<br>abhyagacchaḥ patiṃ yaṃ tvaṃ bhajamānaṃ śakuntale</div>
<div class="sloka" id="67_sloka28"> <a href="67.htm#67_sloka28">28 </a> <br>mahātmā janitā loke putras tava mahābalaḥ<br>ya imāṃ sāgarāpāṅgāṃ kṛtsnāṃ bhokṣyati medinīm</div>
<div class="sloka" id="67_sloka29"> <a href="67.htm#67_sloka29">29 </a> <br>paraṃ cābhiprayātasya cakraṃ tasya mahātmanaḥ<br>bhaviṣyaty apratihataṃ satataṃ cakravartinaḥ</div>
<div class="sloka" id="67_sloka30"> <a href="67.htm#67_sloka30">30 </a> <br>tataḥ prakṣālya pādau sā viśrāntaṃ munim abravīt<br>vinidhāya tato bhāraṃ saṃnidhāya phalāni ca</div>
<div class="sloka" id="67_sloka31"> <a href="67.htm#67_sloka31">31 </a> <br>mayā patir vṛto yo 'sau duḥṣantaḥ puruṣottamaḥ<br>tasmai sasacivāya tvaṃ prasādaṃ kartum arhasi</div>
<div class="sloka" id="67_sloka32"> <a href="67.htm#67_sloka32">32 </a> <br>[k]<br>prasanna eva tasyāhaṃ tvatkṛte varavarṇini<br>gṛhāṇa ca varaṃ mattas tat kṛte yad abhīpsitam</div></body></html>