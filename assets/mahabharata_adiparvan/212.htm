<html><body><div class="sloka" id="212_sloka1"> <a href="212.htm#212_sloka1">1 </a> <br>[vai]<br>tataḥ saṃvādite tasminn anujñāto dhanaṃjayaḥ<br>gatāṃ raivatake kanyāṃ viditvā janamejaya<br>vāsudevābhyanujñātaḥ kathayitvetikṛtyatām</div>
<div class="sloka" id="212_sloka2"> <a href="212.htm#212_sloka2">2 </a> <br>kṛṣṇasya matam ājñāya prayayau bharatarṣabhaḥ</div>
<div class="sloka" id="212_sloka3"> <a href="212.htm#212_sloka3">3 </a> <br>rathena kāñcanāṅgena kalpitena yathāvidhi<br>sainyasugrīva yuktena kiṅkiṇījālamālinā</div>
<div class="sloka" id="212_sloka4"> <a href="212.htm#212_sloka4">4 </a> <br>sarvaśastropapannena jīmūtaravanādinā<br>jvalitāgniprakāśena dviṣatāṃ harṣaghātinā</div>
<div class="sloka" id="212_sloka5"> <a href="212.htm#212_sloka5">5 </a> <br>saṃnaddhaḥ kavacī khaḍgī baddhagodhāṅgulitravān<br>mṛgayā vyapadeśena yaugapadyena bhārata</div>
<div class="sloka" id="212_sloka6"> <a href="212.htm#212_sloka6">6 </a> <br>subhadrā tv atha śailendram abhyarcya saha raivatam<br>daivatāni ca sarvāṇi brāhmaṇān svasti vācya ca</div>
<div class="sloka" id="212_sloka7"> <a href="212.htm#212_sloka7">7 </a> <br>pradakṣiṇaṃ giriṃ kṛtvā prayayau dvārakāṃ prati<br>tām abhidrutya kaunteyaḥ prasahyāropayad ratham</div>
<div class="sloka" id="212_sloka8"> <a href="212.htm#212_sloka8">8 </a> <br>tataḥ sa puruṣavyāghras tām ādāya śucismitām<br>rathenākāśagenaiva prayayau svapuraṃ prati</div>
<div class="sloka" id="212_sloka9"> <a href="212.htm#212_sloka9">9 </a> <br>hriyamāṇāṃ tu tāṃ dṛṣṭvā subhadrāṃ sainiko janaḥ<br>vikrośan prādravat sarvo dvārakām abhitaḥ purīm</div>
<div class="sloka" id="212_sloka10"> <a href="212.htm#212_sloka10">10 </a> <br>te samāsādya sahitāḥ sudharmām abhitaḥ sabhām<br>sabhā pālasya tat sarvam ācakhyuḥ pārtha vikramam</div>
<div class="sloka" id="212_sloka11"> <a href="212.htm#212_sloka11">11 </a> <br>teṣāṃ śrutvā sabhā pālo bherīṃ sāmnāhikīṃ tataḥ<br>samājaghne mahāghoṣāṃ jāmbūnadapariṣkṛtām</div>
<div class="sloka" id="212_sloka12"> <a href="212.htm#212_sloka12">12 </a> <br>kṣubdhās tenātha śabdena bhojavṛṣṇyandhakās tadā<br>annapānam apāsyātha samāpetuḥ sabhāṃ tataḥ</div>
<div class="sloka" id="212_sloka13"> <a href="212.htm#212_sloka13">13 </a> <br>tato jāmbūnadāṅgāni spardhyāstaraṇavanti ca<br>maṇividruma citrāṇi jvalitāgniprabhāṇi ca</div>
<div class="sloka" id="212_sloka14"> <a href="212.htm#212_sloka14">14 </a> <br>bhejire puruṣavyāghrā vṛṣṇyandhakamahārathāḥ<br>siṃhāsanāni śataśo dhiṣṇyānīva hutāśanāḥ</div>
<div class="sloka" id="212_sloka15"> <a href="212.htm#212_sloka15">15 </a> <br>teṣāṃ samupaviṣṭānāṃ devānām iva saṃnaye<br>ācakhyau ceṣṭitaṃ jiṣṇoḥ sabhā pālaḥ sahānugaḥ</div>
<div class="sloka" id="212_sloka16"> <a href="212.htm#212_sloka16">16 </a> <br>tac chrutvā vṛṣṇivīrās te madaraktānta locanāḥ<br>amṛṣyamāṇāḥ pārthasya samutpetur ahaṃ kṛtāḥ</div>
<div class="sloka" id="212_sloka17"> <a href="212.htm#212_sloka17">17 </a> <br>yojayadhvaṃ rathān āśu prāsān āharateti ca<br>dhanūṃṣi ca mahārhāṇi kavacāni bṛhanti ca</div>
<div class="sloka" id="212_sloka18"> <a href="212.htm#212_sloka18">18 </a> <br>sūtān uccukruśuḥ kec cid rathān yojayateti ca<br>svayaṃ ca turagān ke cin ninyur hemavibhūṣitān</div>
<div class="sloka" id="212_sloka19"> <a href="212.htm#212_sloka19">19 </a> <br>ratheṣv ānīyamāneṣu kavaceṣu dhvajeṣu ca<br>abhikrande nṛvīrāṇāṃ tadāsīt saṃkulaṃ mahat</div>
<div class="sloka" id="212_sloka20"> <a href="212.htm#212_sloka20">20 </a> <br>vanamālī tataḥ kṣībaḥ kailāsaśikharopamaḥ<br>nīlavāsā madotsikta idaṃ vacanam abravīt</div>
<div class="sloka" id="212_sloka21"> <a href="212.htm#212_sloka21">21 </a> <br>kim idaṃ kuruthāprajñās tūṣṇīṃbhūte janārdane<br>asya bhāvam avijñāya saṃkruddhā moghagarjitāḥ</div>
<div class="sloka" id="212_sloka22"> <a href="212.htm#212_sloka22">22 </a> <br>eṣa tāvad abhiprāyam ākhyātu svaṃ mahāmatiḥ<br>yad asya rucitaṃ kartuṃ tat kurudhvam atandritāḥ</div>
<div class="sloka" id="212_sloka23"> <a href="212.htm#212_sloka23">23 </a> <br>tatas te tad vacaḥ śrutvā grāhya rūpaṃ halāyudhāt<br>tūṣṇīṃbhūtās tataḥ sarve sādhu sādhv iti cābruvan</div>
<div class="sloka" id="212_sloka24"> <a href="212.htm#212_sloka24">24 </a> <br>samaṃ vaco niśamyeti baladevasya dhīmataḥ<br>punar eva sabhāmadhye sarve tu samupāviśan</div>
<div class="sloka" id="212_sloka25"> <a href="212.htm#212_sloka25">25 </a> <br>tato 'bravīt kāmapālo vāsudevaṃ paraṃtapam<br>kim avāg upaviṣṭo 'si prekṣamāṇo janārdana</div>
<div class="sloka" id="212_sloka26"> <a href="212.htm#212_sloka26">26 </a> <br>satkṛtas tvatkṛte pārtaḥ sarvair asmābhir acyuta<br>na ca so 'rhati tāṃ pūjāṃ durbuddhiḥ kulapāṃsanaḥ</div>
<div class="sloka" id="212_sloka27"> <a href="212.htm#212_sloka27">27 </a> <br>ko hi tatraiva bhuktvānnaṃ bhājanaṃ bhettum arhati<br>manyamānaḥ kule jātam ātmānaṃ puruṣaḥ kva cit</div>
<div class="sloka" id="212_sloka28"> <a href="212.htm#212_sloka28">28 </a> <br>īpsamānaś ca saṃbandhaṃ kṛpa pūrvaṃ ca mānayan<br>ko hi nāma bhavenārthī sāhasena samācaret</div>
<div class="sloka" id="212_sloka29"> <a href="212.htm#212_sloka29">29 </a> <br>so 'vamanya ca nāmāsmān anādṛtya ca keśavam<br>prasahya hṛtavān adya subhadrāṃ mṛtyum ātmanaḥ</div>
<div class="sloka" id="212_sloka30"> <a href="212.htm#212_sloka30">30 </a> <br>kathaṃ hi śiraso madhye padaṃ tena kṛtaṃ mama<br>marṣayiṣyāmi govinda pādasparśam ivoragaḥ</div>
<div class="sloka" id="212_sloka31"> <a href="212.htm#212_sloka31">31 </a> <br>adya niṣkauravām ekaḥ kariṣyāmi vasuṃdharām<br>na hi me marṣaṇīyo 'yam arjunasya vyatikramaḥ</div></body></html>