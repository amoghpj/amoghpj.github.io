<html><body><div class="sloka" id="212_sloka1"> <a href="212.htm#212_sloka1">1 </a> <br>[vai]<br>tataḥ saṃvādite tasminn anujñāto dhanaṃjayaḥ<br>gatāṃ raivatake kanyāṃ viditvā janamejaya<br>vāsudevābhyanujñātaḥ kathayitvetikṛtyatām<br>[वै] <br>ततः संवादिते तस्मिन्न् अनुज्ञातो धनंजयः <br>गतां रैवतके कन्यां विदित्वा जनमेजय <br>वासुदेवाभ्यनुज्ञातः कथयित्वेतिकृत्यताम् </div>
<div class="sloka" id="212_sloka2"> <a href="212.htm#212_sloka2">2 </a> <br>kṛṣṇasya matam ājñāya prayayau bharatarṣabhaḥ<br>कृष्णस्य मतम् आज्ञाय प्रययु भरतर्षभः </div>
<div class="sloka" id="212_sloka3"> <a href="212.htm#212_sloka3">3 </a> <br>rathena kāñcanāṅgena kalpitena yathāvidhi<br>sainyasugrīva yuktena kiṅkiṇījālamālinā<br>रथेन काञ्चनाङ्गेन कल्पितेन यथाविधि <br>सैन्यसुग्रीव युक्तेन किङ्किणीजालमालिना </div>
<div class="sloka" id="212_sloka4"> <a href="212.htm#212_sloka4">4 </a> <br>sarvaśastropapannena jīmūtaravanādinā<br>jvalitāgniprakāśena dviṣatāṃ harṣaghātinā<br>सर्वशस्त्रोपपन्नेन जीमूतरवनादिना <br>ज्वलिताग्निप्रकाशेन द्विषतां हर्षघातिना </div>
<div class="sloka" id="212_sloka5"> <a href="212.htm#212_sloka5">5 </a> <br>saṃnaddhaḥ kavacī khaḍgī baddhagodhāṅgulitravān<br>mṛgayā vyapadeśena yaugapadyena bhārata<br>संनद्धः कवची खड्गी बद्धगोधाङ्गुलित्रवान् <br>मृगया व्यपदेशेन युगपद्येन भारत </div>
<div class="sloka" id="212_sloka6"> <a href="212.htm#212_sloka6">6 </a> <br>subhadrā tv atha śailendram abhyarcya saha raivatam<br>daivatāni ca sarvāṇi brāhmaṇān svasti vācya ca<br>सुभद्रा त्व् अथ शैलेन्द्रम् अभ्यर्च्य सह रैवतम् <br>दैवतानि च सर्वाणि ब्राह्मणान् स्वस्ति वाच्य च </div>
<div class="sloka" id="212_sloka7"> <a href="212.htm#212_sloka7">7 </a> <br>pradakṣiṇaṃ giriṃ kṛtvā prayayau dvārakāṃ prati<br>tām abhidrutya kaunteyaḥ prasahyāropayad ratham<br>प्रदक्षिणं गिरिं कृत्वा प्रययु द्वारकां प्रति <br>ताम् अभिद्रुत्य कुन्तेयः प्रसह्यारोपयद् रथम् </div>
<div class="sloka" id="212_sloka8"> <a href="212.htm#212_sloka8">8 </a> <br>tataḥ sa puruṣavyāghras tām ādāya śucismitām<br>rathenākāśagenaiva prayayau svapuraṃ prati<br>ततः स पुरुषव्याघ्रस् ताम् आदाय शुचिस्मिताम् <br>रथेनाकाशगेनैव प्रययु स्वपुरं प्रति </div>
<div class="sloka" id="212_sloka9"> <a href="212.htm#212_sloka9">9 </a> <br>hriyamāṇāṃ tu tāṃ dṛṣṭvā subhadrāṃ sainiko janaḥ<br>vikrośan prādravat sarvo dvārakām abhitaḥ purīm<br>ह्रियमाणां तु तां दृष्ट्वा सुभद्रां सैनिको जनः <br>विक्रोशन् प्राद्रवत् सर्वो द्वारकाम् अभितः पुरीम् </div>
<div class="sloka" id="212_sloka10"> <a href="212.htm#212_sloka10">10 </a> <br>te samāsādya sahitāḥ sudharmām abhitaḥ sabhām<br>sabhā pālasya tat sarvam ācakhyuḥ pārtha vikramam<br>ते समासाद्य सहिताः सुधर्माम् अभितः सभाम् <br>सभा पालस्य तत् सर्वम् आचख्युः पार्थ विक्रमम् </div>
<div class="sloka" id="212_sloka11"> <a href="212.htm#212_sloka11">11 </a> <br>teṣāṃ śrutvā sabhā pālo bherīṃ sāmnāhikīṃ tataḥ<br>samājaghne mahāghoṣāṃ jāmbūnadapariṣkṛtām<br>तेषां श्रुत्वा सभा पालो भेरीं साम्नाहिकीं ततः <br>समाजघ्ने महाघोषां जाम्बूनदपरिष्कृताम् </div>
<div class="sloka" id="212_sloka12"> <a href="212.htm#212_sloka12">12 </a> <br>kṣubdhās tenātha śabdena bhojavṛṣṇyandhakās tadā<br>annapānam apāsyātha samāpetuḥ sabhāṃ tataḥ<br>क्षुब्धास् तेनाथ शब्देन भोजवृष्ण्यन्धकास् तदा <br>अन्नपानम् अपास्याथ समापेतुः सभां ततः </div>
<div class="sloka" id="212_sloka13"> <a href="212.htm#212_sloka13">13 </a> <br>tato jāmbūnadāṅgāni spardhyāstaraṇavanti ca<br>maṇividruma citrāṇi jvalitāgniprabhāṇi ca<br>ततो जाम्बूनदाङ्गानि स्पर्ध्यास्तरणवन्ति च <br>मणिविद्रुम चित्राणि ज्वलिताग्निप्रभाणि च </div>
<div class="sloka" id="212_sloka14"> <a href="212.htm#212_sloka14">14 </a> <br>bhejire puruṣavyāghrā vṛṣṇyandhakamahārathāḥ<br>siṃhāsanāni śataśo dhiṣṇyānīva hutāśanāḥ<br>भेजिरे पुरुषव्याघ्रा वृष्ण्यन्धकमहारथाः <br>सिंहासनानि शतशो धिष्ण्यानीव हुताशनाः </div>
<div class="sloka" id="212_sloka15"> <a href="212.htm#212_sloka15">15 </a> <br>teṣāṃ samupaviṣṭānāṃ devānām iva saṃnaye<br>ācakhyau ceṣṭitaṃ jiṣṇoḥ sabhā pālaḥ sahānugaḥ<br>तेषां समुपविष्टानां देवानाम् इव संनये <br>आचख्यु चेष्टितं जिष्णोः सभा पालः सहानुगः </div>
<div class="sloka" id="212_sloka16"> <a href="212.htm#212_sloka16">16 </a> <br>tac chrutvā vṛṣṇivīrās te madaraktānta locanāḥ<br>amṛṣyamāṇāḥ pārthasya samutpetur ahaṃ kṛtāḥ<br>तच् छ्रुत्वा वृष्णिवीरास् ते मदरक्तान्त लोचनाः <br>अमृष्यमाणाः पार्थस्य समुत्पेतुर् अहं कृताः </div>
<div class="sloka" id="212_sloka17"> <a href="212.htm#212_sloka17">17 </a> <br>yojayadhvaṃ rathān āśu prāsān āharateti ca<br>dhanūṃṣi ca mahārhāṇi kavacāni bṛhanti ca<br>योजयध्वं रथान् आशु प्रासान् आहरतेति च <br>धनूंषि च महार्हाणि कवचानि बृहन्ति च </div>
<div class="sloka" id="212_sloka18"> <a href="212.htm#212_sloka18">18 </a> <br>sūtān uccukruśuḥ kec cid rathān yojayateti ca<br>svayaṃ ca turagān ke cin ninyur hemavibhūṣitān<br>सूतान् उच्चुक्रुशुः केच् चिद् रथान् योजयतेति च <br>स्वयं च तुरगान् के चिन् निन्युर् हेमविभूषितान् </div>
<div class="sloka" id="212_sloka19"> <a href="212.htm#212_sloka19">19 </a> <br>ratheṣv ānīyamāneṣu kavaceṣu dhvajeṣu ca<br>abhikrande nṛvīrāṇāṃ tadāsīt saṃkulaṃ mahat<br>रथेष्व् आनीयमानेषु कवचेषु ध्वजेषु च <br>अभिक्रन्दे नृवीराणां तदासीत् संकुलं महत् </div>
<div class="sloka" id="212_sloka20"> <a href="212.htm#212_sloka20">20 </a> <br>vanamālī tataḥ kṣībaḥ kailāsaśikharopamaḥ<br>nīlavāsā madotsikta idaṃ vacanam abravīt<br>वनमाली ततः क्षीबः कैलासशिखरोपमः <br>नीलवासा मदोत्सिक्त इदं वचनम् अब्रवीत् </div>
<div class="sloka" id="212_sloka21"> <a href="212.htm#212_sloka21">21 </a> <br>kim idaṃ kuruthāprajñās tūṣṇīṃbhūte janārdane<br>asya bhāvam avijñāya saṃkruddhā moghagarjitāḥ<br>किम् इदं कुरुथाप्रज्ञास् तूष्णींभूते जनार्दने <br>अस्य भावम् अविज्ञाय संक्रुद्धा मोघगर्जिताः </div>
<div class="sloka" id="212_sloka22"> <a href="212.htm#212_sloka22">22 </a> <br>eṣa tāvad abhiprāyam ākhyātu svaṃ mahāmatiḥ<br>yad asya rucitaṃ kartuṃ tat kurudhvam atandritāḥ<br>एष तावद् अभिप्रायम् आख्यातु स्वं महामतिः <br>यद् अस्य रुचितं कर्तुं तत् कुरुध्वम् अतन्द्रिताः </div>
<div class="sloka" id="212_sloka23"> <a href="212.htm#212_sloka23">23 </a> <br>tatas te tad vacaḥ śrutvā grāhya rūpaṃ halāyudhāt<br>tūṣṇīṃbhūtās tataḥ sarve sādhu sādhv iti cābruvan<br>ततस् ते तद् वचः श्रुत्वा ग्राह्य रूपं हलायुधात् <br>तूष्णींभूतास् ततः सर्वे साधु साध्व् इति चाब्रुवन् </div>
<div class="sloka" id="212_sloka24"> <a href="212.htm#212_sloka24">24 </a> <br>samaṃ vaco niśamyeti baladevasya dhīmataḥ<br>punar eva sabhāmadhye sarve tu samupāviśan<br>समं वचो निशम्येति बलदेवस्य धीमतः <br>पुनर् एव सभामध्ये सर्वे तु समुपाविशन् </div>
<div class="sloka" id="212_sloka25"> <a href="212.htm#212_sloka25">25 </a> <br>tato 'bravīt kāmapālo vāsudevaṃ paraṃtapam<br>kim avāg upaviṣṭo 'si prekṣamāṇo janārdana<br>ततो 'ब्रवीत् कामपालो वासुदेवं परंतपम् <br>किम् अवाग् उपविष्टो 'सि प्रेक्षमाणो जनार्दन </div>
<div class="sloka" id="212_sloka26"> <a href="212.htm#212_sloka26">26 </a> <br>satkṛtas tvatkṛte pārtaḥ sarvair asmābhir acyuta<br>na ca so 'rhati tāṃ pūjāṃ durbuddhiḥ kulapāṃsanaḥ<br>सत्कृतस् त्वत्कृते पार्तः सर्वैर् अस्माभिर् अच्युत <br>न च सो 'र्हति तां पूजां दुर्बुद्धिः कुलपांसनः </div>
<div class="sloka" id="212_sloka27"> <a href="212.htm#212_sloka27">27 </a> <br>ko hi tatraiva bhuktvānnaṃ bhājanaṃ bhettum arhati<br>manyamānaḥ kule jātam ātmānaṃ puruṣaḥ kva cit<br>को हि तत्रैव भुक्त्वान्नं भाजनं भेत्तुम् अर्हति <br>मन्यमानः कुले जातम् आत्मानं पुरुषः क्व चित् </div>
<div class="sloka" id="212_sloka28"> <a href="212.htm#212_sloka28">28 </a> <br>īpsamānaś ca saṃbandhaṃ kṛpa pūrvaṃ ca mānayan<br>ko hi nāma bhavenārthī sāhasena samācaret<br>ईप्समानश् च संबन्धं कृप पूर्वं च मानयन् <br>को हि नाम भवेनार्थी साहसेन समाचरेत् </div>
<div class="sloka" id="212_sloka29"> <a href="212.htm#212_sloka29">29 </a> <br>so 'vamanya ca nāmāsmān anādṛtya ca keśavam<br>prasahya hṛtavān adya subhadrāṃ mṛtyum ātmanaḥ<br>सो 'वमन्य च नामास्मान् अनादृत्य च केशवम् <br>प्रसह्य हृतवान् अद्य सुभद्रां मृत्युम् आत्मनः </div>
<div class="sloka" id="212_sloka30"> <a href="212.htm#212_sloka30">30 </a> <br>kathaṃ hi śiraso madhye padaṃ tena kṛtaṃ mama<br>marṣayiṣyāmi govinda pādasparśam ivoragaḥ<br>कथं हि शिरसो मध्ये पदं तेन कृतं मम <br>मर्षयिष्यामि गोविन्द पादस्पर्शम् इवोरगः </div>
<div class="sloka" id="212_sloka31"> <a href="212.htm#212_sloka31">31 </a> <br>adya niṣkauravām ekaḥ kariṣyāmi vasuṃdharām<br>na hi me marṣaṇīyo 'yam arjunasya vyatikramaḥ<br>अद्य निष्कुरवाम् एकः करिष्यामि वसुंधराम् <br>न हि मे मर्षणीयो 'यम् अर्जुनस्य व्यतिक्रमः </div></body></html>