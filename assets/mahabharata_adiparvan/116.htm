<html><body><div class="sloka" id="116_sloka1"> <a href="116.htm#116_sloka1">1 </a> <br>[vai]<br>darśanīyāṃs tataḥ putrān pāṇḍuḥ pañca mahāvane<br>tān paśyan parvate reme svabāhubalapālitān</div>
<div class="sloka" id="116_sloka2"> <a href="116.htm#116_sloka2">2 </a> <br>supuṣpita vane kāle kadā cin madhumādhave<br>bhūtasaṃmohane rājā sabhāryo vyacarad vanam</div>
<div class="sloka" id="116_sloka3"> <a href="116.htm#116_sloka3">3 </a> <br>palāśais tilakaiś cūtaiś campakaiḥ pāribhadrakaiḥ<br>anyaiś ca bahubhiś vṛkṣaiḥ phalapuṣpasamṛddhibhiḥ</div>
<div class="sloka" id="116_sloka4"> <a href="116.htm#116_sloka4">4 </a> <br>jalasthānaiś ca vividhaiḥ padminībhiś ca śobhitam<br>pāṇḍor vanaṃ tu saṃprekṣya prajajñe hṛdi manmathaḥ</div>
<div class="sloka" id="116_sloka5"> <a href="116.htm#116_sloka5">5 </a> <br>prahṛṣṭamanasaṃ tatra viharantaṃ yathāmaram<br>taṃ mādry anujagāmaikā vasanaṃ bibhratī śubham</div>
<div class="sloka" id="116_sloka6"> <a href="116.htm#116_sloka6">6 </a> <br>samīkṣamāṇaḥ sa tu tāṃ vayaḥsthāṃ tanu vāsasam<br>tasya kāmaḥ pravavṛdhe gahane 'gnir ivotthitaḥ</div>
<div class="sloka" id="116_sloka7"> <a href="116.htm#116_sloka7">7 </a> <br>rahasy ātmasamāṃ dṛṣṭvā rājā rājīvalocanām<br>na śaśāka niyantuṃ taṃ kāmaṃ kāmabalāt kṛtaḥ</div>
<div class="sloka" id="116_sloka8"> <a href="116.htm#116_sloka8">8 </a> <br>tata enāṃ balād rājā nijagrāha rahogatām<br>vāryamāṇas tayā devyā visphurantyā yathābalam</div>
<div class="sloka" id="116_sloka9"> <a href="116.htm#116_sloka9">9 </a> <br>sa tu kāmaparītātmā taṃ śāpaṃ nānvabudhyata<br>mādrīṃ maithuna dharmeṇa gacchamāno balād iva</div>
<div class="sloka" id="116_sloka10"> <a href="116.htm#116_sloka10">10 </a> <br>jīvitāntāya kauravyo manmathasya vaśaṃgataḥ<br>śāpajaṃ bhayam utsṛjya jagāmaiva balāt priyām</div>
<div class="sloka" id="116_sloka11"> <a href="116.htm#116_sloka11">11 </a> <br>tasya kāmātmano buddhiḥ sākṣāt kālena mohitā<br>saṃpramathyendriya grāmaṃ pranaṣṭā saha cetasā</div>
<div class="sloka" id="116_sloka12"> <a href="116.htm#116_sloka12">12 </a> <br>sa tayā saha saṃgamya bhāryayā kurunandana<br>pāṇḍuḥ paramadharmātmā yuyuje kāladharmaṇā</div>
<div class="sloka" id="116_sloka13"> <a href="116.htm#116_sloka13">13 </a> <br>tato mādrī samāliṅgya rājānaṃ gatacetasam<br>mumoca duḥkhajaṃ śabdaṃ punaḥ punar atīva ha</div>
<div class="sloka" id="116_sloka14"> <a href="116.htm#116_sloka14">14 </a> <br>saha putrais tataḥ kuntī mādrīputrau ca pāṇḍavau<br>ājagmuḥ sahitās tatra yatra rājā tathāgataḥ</div>
<div class="sloka" id="116_sloka15"> <a href="116.htm#116_sloka15">15 </a> <br>tato mādry abravīd rājann ārtā kuntīm idaṃ vacaḥ<br>ekaiva tvam ihāgaccha tiṣṭhantv atraiva dārakāḥ</div>
<div class="sloka" id="116_sloka16"> <a href="116.htm#116_sloka16">16 </a> <br>tac chrutvā vacanaṃ tasyās tatraivāvārya dārakān<br>hatāham iti vikruśya sahasopajagāma ha</div>
<div class="sloka" id="116_sloka17"> <a href="116.htm#116_sloka17">17 </a> <br>dṛṣṭvā pāṇḍuṃ ca mādrīṃ ca śayānau dharaṇītale<br>kuntī śokaparītāṅgī vilalāpa suduḥkhitā</div>
<div class="sloka" id="116_sloka18"> <a href="116.htm#116_sloka18">18 </a> <br>rakṣyamāṇo mayā nityaṃ vīraḥ satatam ātmavān<br>kathaṃ tvam abhyatikrāntaḥ śāpaṃ jānan vanaukasaḥ</div>
<div class="sloka" id="116_sloka19"> <a href="116.htm#116_sloka19">19 </a> <br>nanu nāma tvayā mādri rakṣitavyo janādhipaḥ<br>sā kathaṃ lobhitavatī vijane tvaṃ narādhipam</div>
<div class="sloka" id="116_sloka20"> <a href="116.htm#116_sloka20">20 </a> <br>kathaṃ dīnasya satataṃ tvām āsādya rahogatām<br>taṃ vicintayataḥ śāpaṃ praharṣaḥ samajāyata</div>
<div class="sloka" id="116_sloka21"> <a href="116.htm#116_sloka21">21 </a> <br>dhanyā tvam asi bāhlīki matto bhāgyatarā tathā<br>dṛṣṭavaty asi yad vaktraṃ prahṛṣṭasya mahīpateḥ</div>
<div class="sloka" id="116_sloka22"> <a href="116.htm#116_sloka22">22 </a> <br>[m]<br>vilobhyamānena mayā vāryamāṇena cāsakṛt<br>ātmā na vārito 'nena satyaṃ diṣṭaṃ cikīrṣuṇā</div>
<div class="sloka" id="116_sloka23"> <a href="116.htm#116_sloka23">23 </a> <br>[k]<br>ahaṃ jyeṣṭhā dharmapatnī jyeṣṭhaṃ dharmaphalaṃ mama<br>avaśyaṃ bhāvino bhāvān mā māṃ mādri nivartaya</div>
<div class="sloka" id="116_sloka24"> <a href="116.htm#116_sloka24">24 </a> <br>anveṣyāmīha bhartāram ahaṃ pretavaśaṃ gatam<br>uttiṣṭha tvaṃ visṛjyainam imān rakṣasva dārakān</div>
<div class="sloka" id="116_sloka25"> <a href="116.htm#116_sloka25">25 </a> <br>[m]<br>aham evānuyāsyāmi bhartāram apalāyinam<br>na hi tṛptāsmi kāmānāṃ taj jyeṣṭhā anumanyatām</div>
<div class="sloka" id="116_sloka26"> <a href="116.htm#116_sloka26">26 </a> <br>māṃ cābhigamya kṣīṇo 'yaṃ kāmād bharatasattamaḥ<br>tam ucchindyām asya kāmaṃ kathaṃ nu yamasādane</div>
<div class="sloka" id="116_sloka27"> <a href="116.htm#116_sloka27">27 </a> <br>na cāpy ahaṃ vartayantī nirviśeṣaṃ suteṣu te<br>vṛttim ārye cariṣyāmi spṛśed enas tathā hi mām</div>
<div class="sloka" id="116_sloka28"> <a href="116.htm#116_sloka28">28 </a> <br>tasmān me sutayoḥ kunti vartitavyaṃ svaputravat<br>māṃ hi kāmayamāno 'yaṃ rājā pretavaśaṃ gataḥ</div>
<div class="sloka" id="116_sloka29"> <a href="116.htm#116_sloka29">29 </a> <br>rājñaḥ śarīreṇa saha mamāpīdaṃ kalevaram<br>dagdhavyaṃ supraticchannam etad ārye priyaṃ kuru</div>
<div class="sloka" id="116_sloka30"> <a href="116.htm#116_sloka30">30 </a> <br>dārakeṣv apramattā ca bhavethāś ca hitā mama<br>ato 'nyan na prapaśyāmi saṃdeṣṭavyaṃ hi kiṃ cana</div></body></html>