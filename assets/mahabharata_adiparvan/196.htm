<html><body><div class="sloka" id="196_sloka1"> <a href="196.htm#196_sloka1">1 </a> <br>[droṇa]<br>mantrāya samupānītair dhṛtarāṣṭra hitair nṛpa<br>dharmyaṃ pathyaṃ yaśasyaṃ ca vācyam ity anuśuśrumaḥ</div>
<div class="sloka" id="196_sloka2"> <a href="196.htm#196_sloka2">2 </a> <br>mamāpy eṣā matis tāta yā bhīṣmasya mahātmanaḥ<br>saṃvibhajyās tu kaunteyā dharma eṣa sanātanaḥ</div>
<div class="sloka" id="196_sloka3"> <a href="196.htm#196_sloka3">3 </a> <br>preṣyatāṃ drupadāyāśu naraḥ kaś cit priyaṃvadaḥ<br>bahulaṃ ratnam ādāya teṣām arthāya bhārata</div>
<div class="sloka" id="196_sloka4"> <a href="196.htm#196_sloka4">4 </a> <br>mithaḥ kṛtyaṃ ca tasmai sa ādāya bahu gacchatu<br>vṛddhiṃ ca paramāṃ brūyāt tat saṃyogodbhavāṃ tathā</div>
<div class="sloka" id="196_sloka5"> <a href="196.htm#196_sloka5">5 </a> <br>saṃprīyamāṇaṃ tvāṃ brūyād rājan dūryodhanaṃ tathā<br>asakṛd drupade caiva dhṛṣṭadyumne ca bhārata</div>
<div class="sloka" id="196_sloka6"> <a href="196.htm#196_sloka6">6 </a> <br>ucitatvaṃ priyatvaṃ ca yogasyāpi ca varṇayet<br>punaḥ punaś ca kaunteyān mādrīputrau ca sāntvayan</div>
<div class="sloka" id="196_sloka7"> <a href="196.htm#196_sloka7">7 </a> <br>hiraṇmayāni śubhrāṇi bahūny ābharaṇāni ca<br>vacanāt tava rājendra draupadyāḥ saṃprayacchatu</div>
<div class="sloka" id="196_sloka8"> <a href="196.htm#196_sloka8">8 </a> <br>tathā drupadaputrāṇāṃ sarveṣāṃ bharatarṣabha<br>pāṇḍavānāṃ ca sarveṣāṃ kuntyā yuktāni yāni ca</div>
<div class="sloka" id="196_sloka9"> <a href="196.htm#196_sloka9">9 </a> <br>evaṃ sāntvasamāyuktaṃ drupadaṃ pāṇḍavaiḥ saha<br>uktvāthānantaraṃ brūyāt teṣām āgamanaṃ prati</div>
<div class="sloka" id="196_sloka10"> <a href="196.htm#196_sloka10">10 </a> <br>anujñāteṣu vīreṣu balaṃ gacchatu śobhanam<br>duḥśāsano vikarṇaś ca pāṇḍavān ānayantv iha</div>
<div class="sloka" id="196_sloka11"> <a href="196.htm#196_sloka11">11 </a> <br>tatas te pārthivaśreṣṭha pūjyamānāḥ sadā tvayā<br>prakṛtīnām anumate pade sthāsyanti paitṛke</div>
<div class="sloka" id="196_sloka12"> <a href="196.htm#196_sloka12">12 </a> <br>evaṃ tava mahārāja teṣu putreṣu caiva ha<br>vṛttam aupayikaṃ manye bhīṣmeṇa saha bhārata</div>
<div class="sloka" id="196_sloka13"> <a href="196.htm#196_sloka13">13 </a> <br>[karṇa]<br>yojitāv arthamānābhyāṃ sarvakāryeṣv anantarau<br>na mantrayetāṃ tvac chreyaḥ kim adbhutataraṃ tataḥ</div>
<div class="sloka" id="196_sloka14"> <a href="196.htm#196_sloka14">14 </a> <br>duṣṭena manasā yo vai pracchannenāntar ātmanā<br>brūyān niḥśreyasaṃ nāma kathaṃ kuryāt satāṃ matam</div>
<div class="sloka" id="196_sloka15"> <a href="196.htm#196_sloka15">15 </a> <br>na mitrāṇy arthakṛcchreṣu śreyase vetarāya vā<br>vidhipūrvaṃ hi sarvasya duḥkhaṃ vā yadi vā sukham</div>
<div class="sloka" id="196_sloka16"> <a href="196.htm#196_sloka16">16 </a> <br>kṛtaprajño 'kṛtaprajño bālo vṛddhaś ca mānavaḥ<br>sasahāyo 'sahāyaś ca sarvaṃ sarvatra vindati</div>
<div class="sloka" id="196_sloka17"> <a href="196.htm#196_sloka17">17 </a> <br>śrūyate hi purā kaś cid ambuvīca iti śrutaḥ<br>āsīd rājagṛhe rājā māgadhānāṃ mahīkṣitām</div>
<div class="sloka" id="196_sloka18"> <a href="196.htm#196_sloka18">18 </a> <br>sa hīnaḥ karaṇaiḥ sarvair ucchvāsaparamo nṛpaḥ<br>amātyasaṃsthaḥ kāryeṣu sarveṣv evābhavat tadā</div>
<div class="sloka" id="196_sloka19"> <a href="196.htm#196_sloka19">19 </a> <br>tasyāmātyo mahākarṇir babhūvaikeśvaraḥ purā<br>sa labdhabalam ātmānaṃ manyamāno 'vamanyate</div>
<div class="sloka" id="196_sloka20"> <a href="196.htm#196_sloka20">20 </a> <br>sa rājña upabhogyāni striyo ratnadhanāni ca<br>ādade sarvaśo mūḍha aiśvaryaṃ ca svayaṃ tadā</div>
<div class="sloka" id="196_sloka21"> <a href="196.htm#196_sloka21">21 </a> <br>tad ādāya ca lubdhasya lābhāl lobho vyavardhata<br>tathā hi sarvam ādāya rājyam asya jihīrṣati</div>
<div class="sloka" id="196_sloka22"> <a href="196.htm#196_sloka22">22 </a> <br>hīnasya karaṇaiḥ sarvair ucchvāsaparamasya ca<br>yatamāno 'pi tad rājyaṃ na śaśāketi naḥ śrutam</div>
<div class="sloka" id="196_sloka23"> <a href="196.htm#196_sloka23">23 </a> <br>kim anyad vihitān nūnaṃ tasya sā puruṣendratā<br>yadi te vihitaṃ rājyaṃ bhaviṣyati viśāṃ pate</div>
<div class="sloka" id="196_sloka24"> <a href="196.htm#196_sloka24">24 </a> <br>miṣataḥ sarvalokasya sthāsyate tvayi tad dhruvam<br>ato 'nyathā ced vihitaṃ yatamāno na lapsyase</div>
<div class="sloka" id="196_sloka25"> <a href="196.htm#196_sloka25">25 </a> <br>evaṃ vidvann upādatsva mantriṇāṃ sādhv asādhutām<br>duṣṭānāṃ caiva boddhavyam aduṣṭānāṃ ca bhāṣitam</div>
<div class="sloka" id="196_sloka26"> <a href="196.htm#196_sloka26">26 </a> <br>[droṇa]<br>vidma te bhāvadoṣeṇa yadartham idam ucyate<br>duṣṭaḥ pāṇḍava hetos tvaṃ doṣaṃ khyāpayase hi naḥ</div>
<div class="sloka" id="196_sloka27"> <a href="196.htm#196_sloka27">27 </a> <br>hitaṃ tu paramaṃ karṇa bravīmi kuruvardhanam<br>atha tvaṃ manyase duṣṭaṃ brūhi yat paramaṃ hitam</div></body></html>