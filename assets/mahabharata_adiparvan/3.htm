<html><body><div class="sloka" id="3_sloka1"> <a href="3.htm#3_sloka1">1 </a> <br>[sūta]<br>janamejayaḥ pārikṣitaḥ saha bhrātṛbhiḥ kurukṣetre dīrghasattram upāste<br>tasya bhrātaras trayaḥ śrutasenograseno bhīmasena iti</div>
<div class="sloka" id="3_sloka2"> <a href="3.htm#3_sloka2">2 </a> <br>teṣu tat satram upāsīneṣu tatra śvābhyāgacchat sārameyaḥ<br>sajanamejayasya bhrātṛbhir abhihato rorūyamāṇo mātuḥ samīpam upāgacchat</div>
<div class="sloka" id="3_sloka3"> <a href="3.htm#3_sloka3">3 </a> <br>taṃ mātā rorūyamāṇam uvāca<br>kiṃ rodiṣi<br>kenāsy abhihata iti</div>
<div class="sloka" id="3_sloka4"> <a href="3.htm#3_sloka4">4 </a> <br>sa evam ukto mātaraṃ pratyuvāca<br>janamejayasya bhrātṛbhir abhihato 'smīti</div>
<div class="sloka" id="3_sloka5"> <a href="3.htm#3_sloka5">5 </a> <br>taṃ mātā pratyuvāca<br>vyaktaṃ tvayā tatrāparāddhaṃ yenāsy abhihata iti</div>
<div class="sloka" id="3_sloka6"> <a href="3.htm#3_sloka6">6 </a> <br>sa tāṃ punar uvāca<br>nāparādhyāmi kiṃ cit<br>nāvekṣe havīṃṣi nāvaliha iti</div>
<div class="sloka" id="3_sloka7"> <a href="3.htm#3_sloka7">7 </a> <br>tac chrutvā tasya mātā saramā putraśokārtā tat satram upāgacchad yatra sajanamejayaḥ saha bhrātṛbhir dīrghasatram upāste</div>
<div class="sloka" id="3_sloka8"> <a href="3.htm#3_sloka8">8 </a> <br>sa tayā kruddhayā tatroktaḥ<br>ayaṃ me putro na kiṃ cid aparādhyati<br>kimartham abhihata iti<br>yasmāc cāyam abhihato 'napakārī tasmād adṛṣṭaṃ tvāṃ bhayam āgamiṣyatīti</div>
<div class="sloka" id="3_sloka9"> <a href="3.htm#3_sloka9">9 </a> <br>sajanamejaya evam ukto deva śunyā saramayā dṛḍhaṃ saṃbhrānto viṣaṇṇaś cāsīt</div>
<div class="sloka" id="3_sloka10"> <a href="3.htm#3_sloka10">10 </a> <br>sa tasmin satre samāpte hāstinapuraṃ pratyetya purohitam anurūpam anvicchamānaḥ paraṃ yatnam akarod yo me pāpakṛtyāṃ śamayed iti</div>
<div class="sloka" id="3_sloka11"> <a href="3.htm#3_sloka11">11 </a> <br>sa kadā cin mṛgayāṃ yātaḥ pārikṣito janamejayaḥ kasmiṃś cit svaviṣayoddeśe āśramam apaśyat</div>
<div class="sloka" id="3_sloka12"> <a href="3.htm#3_sloka12">12 </a> <br>tatra kaś cid ṛṣir āsāṃ cakre śrutaśravā nāma<br>tasyābhimataḥ putra āste somaśravā nāma</div>
<div class="sloka" id="3_sloka13"> <a href="3.htm#3_sloka13">13 </a> <br>tasya taṃ putram abhigamya janamejayaḥ pārikṣitaḥ paurohityāya vavre</div>
<div class="sloka" id="3_sloka14"> <a href="3.htm#3_sloka14">14 </a> <br>sa namaskṛtya tam ṛṣim uvāca<br>bhagavann ayaṃ tava putro mama purohito 'stv iti</div>
<div class="sloka" id="3_sloka15"> <a href="3.htm#3_sloka15">15 </a> <br>sa evam uktaḥ pratyuvāca<br>bho janamejaya putro 'yaṃ mama sarpyāṃ jātaḥ<br>mahātapasvī svādhyāyasaṃpanno mat tapo vīryasaṃbhṛto mac chukraṃ pītavatyās tasyāḥ kukṣau saṃvṛddhaḥ<br>samartho 'yaṃ bhavataḥ sarvāḥ pāpakṛtyāḥ śamayitum antareṇa mahādeva kṛtyām<br>asya tv ekam upāṃśu vratam<br>yad enaṃ kaś cid brāhmaṇaḥ kaṃ cid artham abhiyācet taṃ tasmai dadyād ayam<br>yady etad utsahase tato nayasvainam iti</div>
<div class="sloka" id="3_sloka16"> <a href="3.htm#3_sloka16">16 </a> <br>tenaivam utko janamejayas taṃ pratyuvāca<br>bhagavaṃs tathā bhaviṣyatīti</div>
<div class="sloka" id="3_sloka17"> <a href="3.htm#3_sloka17">17 </a> <br>sa taṃ purohitam upādāyopāvṛtto bhrātṝn uvāca<br>mayāyaṃ vṛta upādhyāyaḥ<br>yad ayaṃ brūyāt tat kāryam avicārayadbhir iti</div>
<div class="sloka" id="3_sloka18"> <a href="3.htm#3_sloka18">18 </a> <br>tenaivam uktā bhrātaras tasya tathā cakruḥ<br>sa tathā bhrātṝn saṃdiśya takṣaśilāṃ pratyabhipratasthe<br>taṃ ca deśaṃ vaśe sthāpayām āsa</div>
<div class="sloka" id="3_sloka19"> <a href="3.htm#3_sloka19">19 </a> <br>etasminn antare kaś cid ṛṣir dhaumyo nāmāyodaḥ</div>
<div class="sloka" id="3_sloka20"> <a href="3.htm#3_sloka20">20 </a> <br>sa ekaṃ śiṣyam āruṇiṃ pāñcālyaṃ preṣayām āsa<br>gaccha kedārakhaṇḍaṃ badhāneti</div>
<div class="sloka" id="3_sloka21"> <a href="3.htm#3_sloka21">21 </a> <br>sa upādhyāyena saṃdiṣṭa āruṇiḥ pāñcālyas tatra gatvā tat kedārakhaṇḍaṃ baddhuṃ nāśaknot</div>
<div class="sloka" id="3_sloka22"> <a href="3.htm#3_sloka22">22 </a> <br>sa kliśyamāno 'paśyad upāyam<br>bhavatv evaṃ kariṣyāmīti</div>
<div class="sloka" id="3_sloka23"> <a href="3.htm#3_sloka23">23 </a> <br>sa tatra saṃviveśa kedārakhaṇḍe<br>śayāne tasmiṃs tad udakaṃ tasthau</div>
<div class="sloka" id="3_sloka24"> <a href="3.htm#3_sloka24">24 </a> <br>tataḥ kadā cid upādhyāya āyodo dhaumyaḥ śiṣyān apṛcchat<br>kva āruṇiḥ pāñcālyo gata iti</div>
<div class="sloka" id="3_sloka25"> <a href="3.htm#3_sloka25">25 </a> <br>te pratyūcuḥ<br>bhagavataiva preṣito gaccha kedārakhaṇḍaṃ badhāneti</div>
<div class="sloka" id="3_sloka26"> <a href="3.htm#3_sloka26">26 </a> <br>sa evam uktas tāñ śiṣyān pratyuvāca<br>tasmāt sarve tatra gacchāmo yatra sa iti</div>
<div class="sloka" id="3_sloka27"> <a href="3.htm#3_sloka27">27 </a> <br>sa tatra gatvā tasyāhvānāya śabdaṃ cakāra<br>bho āruṇe pāñcālya kvāsi<br>vatsaihīti</div>
<div class="sloka" id="3_sloka28"> <a href="3.htm#3_sloka28">28 </a> <br>sa tac chrutvā āruṇir upādhyāya vākyaṃ tasmāt kedārakhaṇḍāt sahasotthāya tam upādhyāyam upatasthe<br>provāca cainam<br>ayam asmy atra kedārakhaṇḍe niḥsaramāṇam udakam avāraṇīyaṃ saṃroddhuṃ saṃviṣṭo bhagavac chabdaṃ śrutvaiva sahasā vidārya kedārakhaṇḍaṃ bhagavantam upasthitaḥ<br>tad abhivādaye bhagavantam<br>ājñāpayatu bhavān<br>kiṃ karavāṇīti</div>
<div class="sloka" id="3_sloka29"> <a href="3.htm#3_sloka29">29 </a> <br>tam upādhyāyo 'bravīt<br>yasmād bhavān kedārakhaṇḍam avadāryotthitas tasmād bhavān uddālaka eva nāmnā bhaviṣyatīti</div>
<div class="sloka" id="3_sloka30"> <a href="3.htm#3_sloka30">30 </a> <br>sa upādhyāyenānugṛhītaḥ<br>yasmāt tvayā madvaco 'nuṣṭhitaṃ tasmāc chreyo 'vāpsyasīti<br>sarve ca te vedāḥ pratibhāsyanti sarvāṇi ca dharmaśāstrāṇīti</div>
<div class="sloka" id="3_sloka31"> <a href="3.htm#3_sloka31">31 </a> <br>sa evam ukta upādhyāyeneṣṭaṃ deśaṃ jagāma</div>
<div class="sloka" id="3_sloka32"> <a href="3.htm#3_sloka32">32 </a> <br>athāparaḥ śiṣyas tasyaivāyodasya daumyasyopamanyur nāma</div>
<div class="sloka" id="3_sloka33"> <a href="3.htm#3_sloka33">33 </a> <br>tam upādhyāyaḥ preṣayām āsa<br>vatsopamanyo gā rakṣasveti</div>
<div class="sloka" id="3_sloka34"> <a href="3.htm#3_sloka34">34 </a> <br>sa upādhyāya vacanād arakṣad gāḥ<br>sa cāhani gā rakṣitvā divasakṣaye 'bhyāgamyopādhyāyasyāgrataḥ sthitvā namaś cakre</div>
<div class="sloka" id="3_sloka35"> <a href="3.htm#3_sloka35">35 </a> <br>tam upādhyāyaḥ pīvānam apaśyat<br>uvāca cainam<br>vatsopamanyo kena vṛttiṃ kalpayasi<br>pīvān asi dṛḍham iti</div>
<div class="sloka" id="3_sloka36"> <a href="3.htm#3_sloka36">36 </a> <br>sa upādhyāyaṃ pratyuvāca<br>bhaikṣeṇa vṛttiṃ kalpayāmīti</div>
<div class="sloka" id="3_sloka37"> <a href="3.htm#3_sloka37">37 </a> <br>tam upādhyāyaḥ pratyuvāca<br>mamānivedya bhaikṣaṃ nopayoktavyam iti</div>
<div class="sloka" id="3_sloka38"> <a href="3.htm#3_sloka38">38 </a> <br>sa tathety uktvā punar arakṣad gāḥ<br>rakṣitvā cāgamya tathaivopādhyāyasyāgrataḥ sthitvā namaś cakre</div>
<div class="sloka" id="3_sloka39"> <a href="3.htm#3_sloka39">39 </a> <br>tam upādhyāyas tathāpi pīvānam eva dṛṣṭvovāca<br>vatsopamanyo sarvam aśeṣatas te bhaikṣaṃ gṛhṇāmi<br>kenedānīṃ vṛttiṃ kalpayasīti</div>
<div class="sloka" id="3_sloka40"> <a href="3.htm#3_sloka40">40 </a> <br>sa evam ukta upādhyāyena pratyuvāca<br>bhagavate nivedya pūrvam aparaṃ carāmi<br>tena vṛttiṃ kalpayāmīti</div>
<div class="sloka" id="3_sloka41"> <a href="3.htm#3_sloka41">41 </a> <br>tam upādhyāyaḥ pratyuvāca<br>naiṣā nyāyyā guruvṛttiḥ<br>anyeṣām api vṛttyuparodhaṃ karoṣy evaṃ vartamānaḥ<br>lubdho 'sīti</div>
<div class="sloka" id="3_sloka42"> <a href="3.htm#3_sloka42">42 </a> <br>sa tathety uktvā gā arakṣat<br>rakṣitvā ca punar upādhyāya gṛham āgamyopādhyāyasyāgrataḥ sthitvā namaś cakre</div>
<div class="sloka" id="3_sloka43"> <a href="3.htm#3_sloka43">43 </a> <br>tam upādhyāyas tathāpi pīvānam eva dṛṣṭvā punar uvāca<br>ahaṃ te sarvaṃ bhaikṣaṃ gṛhṇāmi na cānyac carasi<br>pīvān asi<br>kena vṛttiṃ kalpayasīti</div>
<div class="sloka" id="3_sloka44"> <a href="3.htm#3_sloka44">44 </a> <br>sa upādhyāyaṃ pratyuvāca<br>bho etāsāṃ gavāṃ payasā vṛttiṃ kalpayāmīti</div>
<div class="sloka" id="3_sloka45"> <a href="3.htm#3_sloka45">45 </a> <br>tam upādhyāyaḥ pratyuvāca<br>naitan nyāyyaṃ paya upayoktuṃ bhavato mayānanujñātam iti</div>
<div class="sloka" id="3_sloka46"> <a href="3.htm#3_sloka46">46 </a> <br>sa tatheti pratijñāya gā rakṣitvā punar upādhyāya gṛhān etya puror agrataḥ sthitvā namaś cakre</div>
<div class="sloka" id="3_sloka47"> <a href="3.htm#3_sloka47">47 </a> <br>tam upādhyāyaḥ pīvānam evāpaśyat<br>uvāca cainam<br>bhaikṣaṃ nāśnāsi na cānyac carasi<br>payo na pibasi<br>pīvān asi<br>kena vṛttiṃ kalpayasīti</div>
<div class="sloka" id="3_sloka48"> <a href="3.htm#3_sloka48">48 </a> <br>sa evam ukta upādhyāyaṃ pratyuvāca<br>bhoḥ phenaṃ pibāmi yam ime vatsā mātṝṇāṃ stanaṃ pibanta udgirantīti</div>
<div class="sloka" id="3_sloka49"> <a href="3.htm#3_sloka49">49 </a> <br>tam upādhyāyaḥ pratyuvāca<br>ete tvad anukampayā guṇavanto vatsāḥ prabhūtataraṃ phenam udgiranti<br>tad evam api vatsānāṃ vṛttyuparodhaṃ karoṣy evaṃ vartamānaḥ<br>phenam api bhavān na pātum arhatīti</div>
<div class="sloka" id="3_sloka50"> <a href="3.htm#3_sloka50">50 </a> <br>sa tatheti pratijñāya nirāhāras tā gā arakṣat<br>tathā pratiṣiddho bhaikṣaṃ nāśnāti na cānyac carati<br>payo na pibati<br>phenaṃ nopayuṅkte</div>
<div class="sloka" id="3_sloka51"> <a href="3.htm#3_sloka51">51 </a> <br>sa kadā cid araṇye kṣudhārto 'rkapatrāṇy abhakṣayat</div>
<div class="sloka" id="3_sloka52"> <a href="3.htm#3_sloka52">52 </a> <br>sa tair arkapatrair bhakṣitaiḥ kṣāra kaṭūṣṇa vipākibhiś cakṣuṣy upahato 'ndho 'bhavat<br>so 'ndho 'pi caṅkramyamāṇaḥ kūpe 'patat</div>
<div class="sloka" id="3_sloka53"> <a href="3.htm#3_sloka53">53 </a> <br>atha tasminn anāgacchaty upādhyāyaḥ śiṣyān avocat<br>mayopamanyuḥ sarvataḥ pratiṣiddhaḥ<br>sa niyataṃ kupitaḥ<br>tato nāgacchati ciragataś ceti</div>
<div class="sloka" id="3_sloka54"> <a href="3.htm#3_sloka54">54 </a> <br>sa evam uktvā gatvāraṇyam upamanyor āhvānaṃ cakre<br>bho upamanyo kvāsi<br>vatsaihīti</div>
<div class="sloka" id="3_sloka55"> <a href="3.htm#3_sloka55">55 </a> <br>sa tadāhvānam upādhyāyāc chrutvā pratyuvācoccaiḥ<br>ayam asmi bho upādhyāya kūpe patita iti</div>
<div class="sloka" id="3_sloka56"> <a href="3.htm#3_sloka56">56 </a> <br>tam upādhyāyaḥ pratyuvāca<br>katham asi kūpe patita iti</div>
<div class="sloka" id="3_sloka57"> <a href="3.htm#3_sloka57">57 </a> <br>sa taṃ pratyuvāca<br>arkapatrāṇi bhakṣayitvāndhī bhūto 'smi<br>ataḥ kūpe patita iti</div>
<div class="sloka" id="3_sloka58"> <a href="3.htm#3_sloka58">58 </a> <br>tam upādhyāyaḥ pratyuvāca<br>aśvinau stuhi<br>tau tvāṃ cakṣuṣmantaṃ kariṣyato deva bhiṣajāv iti</div>
<div class="sloka" id="3_sloka59"> <a href="3.htm#3_sloka59">59 </a> <br>sa evam ukta upādhyāyena stotuṃ pracakrame devāv aśvinau vāgbhir ṛgbhiḥ</div>
<div class="sloka" id="3_sloka60"> <a href="3.htm#3_sloka60">60 </a> <br>prapūrvagau pūrvajau citrabhānū; girā vā śaṃsāmi tapanāv anantau<br>divyau suparṇau virajau vimānāv; adhikṣiyantau bhuvanāni viśvā</div>
<div class="sloka" id="3_sloka61"> <a href="3.htm#3_sloka61">61 </a> <br>hiraṇmayau śakunī sāmparāyau; nāsatya dasrau sunasau vaijayantau<br>śukraṃ vayantau tarasā suvemāv; abhi vyayantāv asitaṃ vivasvat</div>
<div class="sloka" id="3_sloka62"> <a href="3.htm#3_sloka62">62 </a> <br>grastāṃ suparṇasya balena vartikām; amuñcatām aśvinau saubhagāya<br>tāvat suvṛttāv anamanta māyayā; sattamā gā aruṇā udāvahan</div>
<div class="sloka" id="3_sloka63"> <a href="3.htm#3_sloka63">63 </a> <br>ṣaṣṭiś ca gāvas triśatāś ca dhenava; ekaṃ vatsaṃ suvate taṃ duhanti<br>nānā goṣṭhā vihitā ekadohanās; tāv aśvinau duhato gharmam ukthyam</div>
<div class="sloka" id="3_sloka64"> <a href="3.htm#3_sloka64">64 </a> <br>ekāṃ nābhiṃ saptaśatā arāḥ śritāḥ; pradhiṣv anyā viṃśatir arpitā arāḥ<br>anemi cakraṃ parivartate 'jaraṃ; māyāśvinau samanakti carṣaṇī</div>
<div class="sloka" id="3_sloka65"> <a href="3.htm#3_sloka65">65 </a> <br>ekaṃ cakraṃ vartate dvādaśāraṃ; pradhi ṣaṇ ṇābhim ekākṣam amṛtasya dhāraṇam<br>yasmin devā adhi viśve viṣaktās; tāv aśvinau muñcato mā viṣīdatam</div>
<div class="sloka" id="3_sloka66"> <a href="3.htm#3_sloka66">66 </a> <br>aśvināv indram amṛtaṃ vṛttabhūyau; tirodhattām aśvinau dāsapatnī<br>bhittvā girim aśvinau gām udācarantau; tad vṛṣṭam ahnā prathitā valasya</div>
<div class="sloka" id="3_sloka67"> <a href="3.htm#3_sloka67">67 </a> <br>yuvāṃ diśo janayatho daśāgre; samānaṃ mūrdhni rathayā viyanti<br>tāsāṃ yātam ṛṣayo 'nuprayānti; devā manuṣyāḥ kṣitim ācaranti</div>
<div class="sloka" id="3_sloka68"> <a href="3.htm#3_sloka68">68 </a> <br>yuvāṃ varṇān vikurutho viśvarūpāṃs; te 'dhikṣiyanti bhuvanāni viśvā<br>te bhānavo 'py anusṛtāś caranti; devā manuṣyāḥ kṣitim ācaranti</div>
<div class="sloka" id="3_sloka69"> <a href="3.htm#3_sloka69">69 </a> <br>tau nāsatyāv aśvināv āmahe vāṃ; srajaṃ ca yāṃ bibhṛthaḥ puṣkarasya<br>tau nāsatyāv amṛtāvṛtāvṛdhāv; ṛte devās tat prapadena sūte</div>
<div class="sloka" id="3_sloka70"> <a href="3.htm#3_sloka70">70 </a> <br>mukhena garbhaṃ labhatāṃ yuvānau; gatāsur etat prapadena sūte<br>sadyo jāto mātaram atti garbhas tāv; aśvinau muñcatho jīvase gāḥ</div>
<div class="sloka" id="3_sloka71"> <a href="3.htm#3_sloka71">71 </a> <br>evaṃ tenābhiṣṭutāv aśvināv ājagmatuḥ<br>āhatuś cainam<br>prītau svaḥ<br>eṣa te 'pūpaḥ<br>aśānainam iti</div>
<div class="sloka" id="3_sloka72"> <a href="3.htm#3_sloka72">72 </a> <br>sa evam utaḥ pratyuvāca<br>nānṛtam ūcatur bhavantau<br>na tv aham etam apūpam upayoktum utsahe anivedya gurava iti</div>
<div class="sloka" id="3_sloka73"> <a href="3.htm#3_sloka73">73 </a> <br>tatas tam aśvināv ūcatuḥ<br>āvābhyāṃ purastād bhavata upādhyāyenaivam evābhiṣṭutābhyām apūpaḥ prītābhyāṃ dattaḥ<br>upayuktaś ca sa tenānivedya gurave<br>tvam api tathaiva kuruṣva yathā kṛtam upādhyāyeneti</div>
<div class="sloka" id="3_sloka74"> <a href="3.htm#3_sloka74">74 </a> <br>sa evam uktaḥ punar eva pratyuvācaitau<br>pratyanunaye bhavantāv aśvinau<br>notsahe 'ham anivedyopādhyāyāyopayoktum iti</div>
<div class="sloka" id="3_sloka75"> <a href="3.htm#3_sloka75">75 </a> <br>tam aśvināv āhatuḥ<br>prītau svas tavānayā guruvṛttyā<br>upādhyāyasya te kārṣṇāyasā dantāḥ<br>bhavato hiraṇmayā bhaviṣyanti<br>cakṣuṣmāṃś ca bhaviṣyasi<br>śreyaś cāvāpsyasīti</div>
<div class="sloka" id="3_sloka76"> <a href="3.htm#3_sloka76">76 </a> <br>sa evam ukto 'śvibhyāṃ labdhacakṣur upādhyāya sakāśam āgamyopādhyāyam abhivādyācacakṣe<br>sa cāsya prītimān abhūt</div>
<div class="sloka" id="3_sloka77"> <a href="3.htm#3_sloka77">77 </a> <br>āha cainam<br>yathāśvināv āhatus tathā tvaṃ śreyo 'vāpsyasīti<br>sarve ca te vedāḥ pratibhāsyantīti</div>
<div class="sloka" id="3_sloka78"> <a href="3.htm#3_sloka78">78 </a> <br>eṣā tasyāpi parīkṣopamanyoḥ</div>
<div class="sloka" id="3_sloka79"> <a href="3.htm#3_sloka79">79 </a> <br>athāparaḥ śiṣyas tasyaivāyodasya dhaumyasya vedo nāma</div>
<div class="sloka" id="3_sloka80"> <a href="3.htm#3_sloka80">80 </a> <br>tam upādhyāyaḥ saṃdideśa<br>vatsa veda ihāsyatām<br>bhavatā madgṛhe kaṃ cit kālaṃ śuśrūṣamāṇena bhavitavyam<br>śreyas te bhaviṣyatīti</div>
<div class="sloka" id="3_sloka81"> <a href="3.htm#3_sloka81">81 </a> <br>sa tathety uktvā guru kule dīrghakālaṃ guruśuśrūṣaṇaparo 'vasat<br>gaur iva nityaṃ guruṣu dhūrṣu niyujyamānaḥ śītoṣṇakṣut tṛṣṇā duḥkhasahaḥ sarvatrāpratikūlaḥ</div>
<div class="sloka" id="3_sloka82"> <a href="3.htm#3_sloka82">82 </a> <br>tasya mahatā kālena guruḥ paritoṣaṃ jagāma<br>tatparitoṣāc ca śreyaḥ sarvajñatāṃ cāvāpa<br>eṣā tasyāpi parīkṣā vedasya</div>
<div class="sloka" id="3_sloka83"> <a href="3.htm#3_sloka83">83 </a> <br>sa upādhyāyenānujñātaḥ samāvṛttas tasmād guru kulavāsād gṛhāśramaṃ pratyapadyata<br>tasyāpi svagṛhe vasatas trayaḥ śiṣyā babhūvuḥ</div>
<div class="sloka" id="3_sloka84"> <a href="3.htm#3_sloka84">84 </a> <br>sa śiṣyān na kiṃ cid uvāca<br>karma vā kriyatāṃ guruśuśrūṣā veti<br>duḥkhābhijño hi guru kulavāsasya śiṣyān parikleśena yojayituṃ neyeṣa</div>
<div class="sloka" id="3_sloka85"> <a href="3.htm#3_sloka85">85 </a> <br>atha kasya cit kālasya vedaṃ brāhmaṇaṃ janamejayaḥ pauṣyaś ca kṣatriyāv upetyopādhyāyaṃ varayāṃ cakratuḥ</div>
<div class="sloka" id="3_sloka86"> <a href="3.htm#3_sloka86">86 </a> <br>sa kadā cid yājya kāryeṇābhiprasthita uttaṅkaṃ nāma śiṣyaṃ niyojayām āsa<br>bho uttaṅka yat kiṃ cid asmad gṛhe parihīyate yad icchāmy aham aparihīṇaṃ bhavatā kriyamāṇam iti</div>
<div class="sloka" id="3_sloka87"> <a href="3.htm#3_sloka87">87 </a> <br>sa evaṃ pratisamādiśyottaṅkaṃ vedaḥ pravāsaṃ jagāma</div>
<div class="sloka" id="3_sloka88"> <a href="3.htm#3_sloka88">88 </a> <br>athottaṅko guruśuśrūṣur guru niyogam anutiṣṭhamānas tatra guru kule vasati sma</div>
<div class="sloka" id="3_sloka89"> <a href="3.htm#3_sloka89">89 </a> <br>sa vasaṃs tatropādhyāya strībhiḥ sahitābhir āhūyoktaḥ<br>upādhyāyinī te ṛtumatī<br>upādhyāyaś ca proṣitaḥ<br>asyā yathāyam ṛtur vandhyo na bhavati tathā kriyatām<br>etad viṣīdatīti</div>
<div class="sloka" id="3_sloka90"> <a href="3.htm#3_sloka90">90 </a> <br>sa evam uktas tāḥ striyaḥ pratyuvāca<br>na mayā strīṇāṃ vacanād idam akāryaṃ kāryam<br>na hy aham upādhyāyena saṃdiṣṭaḥ<br>akāryam api tvayā kāryam iti</div>
<div class="sloka" id="3_sloka91"> <a href="3.htm#3_sloka91">91 </a> <br>tasya punar upādhyāyaḥ kālāntareṇa gṛhān upajagāma tasmāt pravāsāt<br>sa tadvṛttaṃ tasyāśeṣam upalabhya prītimān abhūt</div>
<div class="sloka" id="3_sloka92"> <a href="3.htm#3_sloka92">92 </a> <br>uvāca cainam<br>vatsottaṅka kiṃ te priyaṃ karavāṇīti<br>dharmato hi śuśrūṣito 'smi bhavatā<br>tena prītiḥ paraspareṇa nau saṃvṛddhā<br>tad anujāne bhavantam<br>sarvām eva siddhiṃ prāpsyasi<br>gamyatām iti</div>
<div class="sloka" id="3_sloka93"> <a href="3.htm#3_sloka93">93 </a> <br>sa evam uktaḥ pratyuvāca<br>kiṃ te priyaṃ karavāṇīti<br>evaṃ hy āhuḥ</div>
<div class="sloka" id="3_sloka94"> <a href="3.htm#3_sloka94">94 </a> <br>yaś cādharmeṇa vibrūyād yaś cādharmeṇa pṛcchati</div>
<div class="sloka" id="3_sloka95"> <a href="3.htm#3_sloka95">95 </a> <br>tayor anyataraḥ praiti vidveṣaṃ cādhigacchati<br>so 'ham anujñāto bhavatā icchāmīṣṭaṃ te gurvartham upahartum iti</div>
<div class="sloka" id="3_sloka96"> <a href="3.htm#3_sloka96">96 </a> <br>tenaivam ukta upādhyāyaḥ pratyuvāca<br>vatsottaṅka uṣyatāṃ tāvad iti</div>
<div class="sloka" id="3_sloka97"> <a href="3.htm#3_sloka97">97 </a> <br>sa kadā cit tam upādhyāyam āhottaṅkaḥ<br>ājñāpayatu bhavān<br>kiṃ te priyam upaharāmi gurvartham iti</div>
<div class="sloka" id="3_sloka98"> <a href="3.htm#3_sloka98">98 </a> <br>tam upādhyāyaḥ pratyuvāca<br>vatsottaṅka bahuśo māṃ codayasi gurvartham upahareyam iti<br>tad gaccha<br>enāṃ praviśyopādhyāyanīṃ pṛccha kim upaharāmīti<br>eṣā yad bravīti tad upaharasveti</div>
<div class="sloka" id="3_sloka99"> <a href="3.htm#3_sloka99">99 </a> <br>sa evam uktopādhyāyenopādhyāyinīm apṛcchat<br>bhavaty upādhyāyenāsmy anujñāto gṛhaṃ gantum<br>tad icchāmīṣṭaṃ te gurvartham upahṛtyānṛṇo gantum<br>tad ājñāpayatu bhavatī<br>kim upaharāmi gurvartham iti</div>
<div class="sloka" id="3_sloka100"> <a href="3.htm#3_sloka100">100 </a> <br>saivam uktopādhyāyiny uttaṅkaṃ pratyuvāca<br>gaccha pauṣyaṃ rājānam<br>bhikṣasva tasya kṣatriyayā pinaddhe kuṇḍale<br>te ānayasva<br>itaś caturthe 'hani puṇyakaṃ bhavitā<br>tābhyām ābaddhābhyāṃ brāhmaṇān pariveṣṭum icchāmi<br>śobhamānā yathā tābhyāṃ kuṇḍalābhyāṃ tasminn ahani saṃpādayasva<br>śreyo hi te syāt kṣaṇaṃ kurvata iti</div>
<div class="sloka" id="3_sloka101"> <a href="3.htm#3_sloka101">101 </a> <br>sa evam ukta upādhyāyinyā prātiṣṭhatottaṅkaḥ<br>sa pathi gacchann apaśyad ṛṣabham atipramāṇaṃ tam adhirūḍhaṃ ca puruṣam atipramāṇam eva</div>
<div class="sloka" id="3_sloka102"> <a href="3.htm#3_sloka102">102 </a> <br>sa puruṣa uttaṅkam abhyabhāṣata<br>uttaṅkaitat purīṣam asya ṛṣabhasya bhakṣasveti</div>
<div class="sloka" id="3_sloka103"> <a href="3.htm#3_sloka103">103 </a> <br>sa evam ukto naicchati</div>
<div class="sloka" id="3_sloka104"> <a href="3.htm#3_sloka104">104 </a> <br>tam āha puruṣo bhūyaḥ<br>bhakṣayasvottaṅka<br>mā vicāraya<br>upādhyāyenāpi te bhakṣitaṃ pūrvam iti</div>
<div class="sloka" id="3_sloka105"> <a href="3.htm#3_sloka105">105 </a> <br>sa evam ukto bāḍham ity uktvā tadā tad ṛṣabhasya purīṣaṃ mūtraṃ ca bhakṣayitvottaṅkaḥ pratasthe yatra sa kṣatriyaḥ pauṣyaḥ</div>
<div class="sloka" id="3_sloka106"> <a href="3.htm#3_sloka106">106 </a> <br>tam upetyāpaśyad uttaṅka āsīnam<br>sa tam upetyāśīrbhir abhinandyovāca<br>arthī bhavantam upagato 'smīti</div>
<div class="sloka" id="3_sloka107"> <a href="3.htm#3_sloka107">107 </a> <br>sa enam abhivādyovāca<br>bhagavan pauṣyaḥ khalv aham<br>kiṃ karavāṇīti</div>
<div class="sloka" id="3_sloka108"> <a href="3.htm#3_sloka108">108 </a> <br>tam uvācottaṅkaḥ<br>gurvarthe kuṇḍalābhyām arthy āgato 'smīti ye te kṣatriyayā pinaddhe kuṇḍale te bhavān dātum arhatīti</div>
<div class="sloka" id="3_sloka109"> <a href="3.htm#3_sloka109">109 </a> <br>taṃ pauṣyaḥ pratyuvāca<br>praviśyāntaḥpuraṃ kṣatriyā yācyatām iti</div>
<div class="sloka" id="3_sloka110"> <a href="3.htm#3_sloka110">110 </a> <br>sa tenaivam uktaḥ praviśyāntaḥpuraṃ kṣatriyāṃ nāpaśyat</div>
<div class="sloka" id="3_sloka111"> <a href="3.htm#3_sloka111">111 </a> <br>sa pauṣyaṃ punar uvāca<br>na yuktaṃ bhavatā vayam anṛtenopacaritum<br>na hi te kṣatriyāntaḥpure saṃnihitā<br>naināṃ paśyāmīti</div>
<div class="sloka" id="3_sloka112"> <a href="3.htm#3_sloka112">112 </a> <br>sa evam uktaḥ pauṣyas taṃ pratyuvāca<br>saṃprati bhavān ucchiṣṭaḥ<br>smara tāvat<br>na hi sā kṣatriyā ucchiṣṭenāśucinā vā śakyā draṣṭum<br>pativratātvād eṣā nāśucer darśanam upaitīti</div>
<div class="sloka" id="3_sloka113"> <a href="3.htm#3_sloka113">113 </a> <br>athaivam ukta uttaṅkaḥ smṛtvovāca<br>asti khalu mayocchiṣṭenopaspṛṣṭaṃ śīghraṃ gacchatā ceti</div>
<div class="sloka" id="3_sloka114"> <a href="3.htm#3_sloka114">114 </a> <br>taṃ pauṣyaḥ pratyuvāca<br>etat tad evaṃ hi<br>na gacchatopaspṛṣṭaṃ bhavati na sthiteneti</div>
<div class="sloka" id="3_sloka115"> <a href="3.htm#3_sloka115">115 </a> <br>athottaṅkas tathety uktvā prāṅmukha upaviśya suprakṣālita pāṇipādavadano 'śabdābhir hṛdayaṃgamābhir adbhir upaspṛśya triḥ pītvā dviḥ pramṛjya khāny adbhir upaspṛśyāntaḥpuraṃ praviśya tāṃ kṣatriyām apaśyat</div>
<div class="sloka" id="3_sloka116"> <a href="3.htm#3_sloka116">116 </a> <br>sā ca dṛṣṭvaivottaṅkam abhyutthāyābhivādyovāca<br>svāgataṃ te bhagavan<br>ājñāpaya kiṃ karavāṇīti</div>
<div class="sloka" id="3_sloka117"> <a href="3.htm#3_sloka117">117 </a> <br>sa tām uvāca<br>ete kuṇḍale gurvarthaṃ me bhikṣite dātum arhasīti</div>
<div class="sloka" id="3_sloka118"> <a href="3.htm#3_sloka118">118 </a> <br>sā prītā tena tasya sadbhāvena pātram ayam anatikramaṇīyaś ceti matvā te kuṇḍale avamucyāsmai prāyacchat</div>
<div class="sloka" id="3_sloka119"> <a href="3.htm#3_sloka119">119 </a> <br>āha cainam<br>ete kuṇḍale takṣako nāgarājaḥ prārthayati<br>apramatto netum arhasīti</div>
<div class="sloka" id="3_sloka120"> <a href="3.htm#3_sloka120">120 </a> <br>sa evam uktas tāṃ kṣatriyāṃ pratyuvāca<br>bhavati sunirvṛttā bhava<br>na māṃ śaktas takṣako nāgarājo dharṣayitum iti</div>
<div class="sloka" id="3_sloka121"> <a href="3.htm#3_sloka121">121 </a> <br>sa evam uktvā tāṃ kṣatriyām āmantrya pauṣya sakāśam āgacchat</div>
<div class="sloka" id="3_sloka122"> <a href="3.htm#3_sloka122">122 </a> <br>sa taṃ dṛṣṭvovāca<br>bhoḥ pauṣya prīto 'smīti</div>
<div class="sloka" id="3_sloka123"> <a href="3.htm#3_sloka123">123 </a> <br>taṃ pauṣyaḥ pratyuvāca<br>bhagavaṃś cirasya pātram āsādyate<br>bhavāṃś ca guṇavān atithiḥ<br>tat kariye śrāddham<br>kṣaṇaḥ kriyatām iti</div>
<div class="sloka" id="3_sloka124"> <a href="3.htm#3_sloka124">124 </a> <br>tam uttaṅkaḥ pratyuvāca<br>kṛtakṣaṇa evāsmi<br>śīghram icchāmi yathopapannam annam upahṛtaṃ bhavateti</div>
<div class="sloka" id="3_sloka125"> <a href="3.htm#3_sloka125">125 </a> <br>sa tathety uktvā yathopapannenānnenainaṃ bhojayām āsa</div>
<div class="sloka" id="3_sloka126"> <a href="3.htm#3_sloka126">126 </a> <br>athottaṅkaḥ śītam annaṃ sakeśaṃ dṛṣṭvāśucy etad iti matvā pauṣyam uvāca<br>yasmān me aśucy annaṃ dadāsi tasmad andho bhaviṣyasīti</div>
<div class="sloka" id="3_sloka127"> <a href="3.htm#3_sloka127">127 </a> <br>taṃ pauṣyaḥ pratyuvāca<br>yasmāt tvam apy aduṣṭam annaṃ dūṣayasi tasmād anapatyo bhaviṣyasīti</div>
<div class="sloka" id="3_sloka128"> <a href="3.htm#3_sloka128">128 </a> <br>so 'tha pauṣyas tasyāśuci bhāvam annasyāgamayām āsa</div>
<div class="sloka" id="3_sloka129"> <a href="3.htm#3_sloka129">129 </a> <br>atha tadannaṃ muktakeśyā striyopahṛtaṃ sakeśam aśuci matvottaṅkaṃ prasādayām āsa<br>bhagavann ajñānād etad annaṃ sakeśam upahṛtaṃ śītaṃ ca<br>tat kṣāmaye bhavantam<br>na bhaveyam andha iti</div>
<div class="sloka" id="3_sloka130"> <a href="3.htm#3_sloka130">130 </a> <br>tam uttaṅkaḥ pratyuvāca<br>na mṛṣā bravīmi<br>bhūtvā tvam andho nacirād anandho bhaviṣyasīti<br>mamāpi śāpo na bhaved bhavatā datta iti</div>
<div class="sloka" id="3_sloka131"> <a href="3.htm#3_sloka131">131 </a> <br>taṃ pauṣyaḥ pratyuvāca<br>nāhaṃ śaktaḥ śāpaṃ pratyādātum<br>na hi me manyur adyāpy upaśamaṃ gacchati<br>kiṃ caitad bhavatā na jñāyate yathā</div>
<div class="sloka" id="3_sloka132"> <a href="3.htm#3_sloka132">132 </a> <br>nāvanītaṃ hṛdayaṃ brāhmaṇasya; vāci kṣuro nihitas tīkṣṇadhāraḥ<br>viparītam etad ubhayaṃ kṣatriyasya; vān nāvanītī hṛdayaṃ tīkṣṇadhāram</div>
<div class="sloka" id="3_sloka133"> <a href="3.htm#3_sloka133">133 </a> <br>iti<br>tad evaṃgate na śakto 'haṃ tīkṣṇahṛdayatvāt taṃ śāpam anyathā kartum<br>gamyatām iti</div>
<div class="sloka" id="3_sloka134"> <a href="3.htm#3_sloka134">134 </a> <br>tam uttaṅkaḥ pratyuvāca<br>bhavatāham annasyāśuci bhāvam āgamayya pratyanunītaḥ<br>prāk ca te 'bhihitam<br>yasmād aduṣṭam annaṃ dūṣayasi tasmād anapatyo bhaviṣyasīti<br>duṣṭe cānne naiṣa mama śāpo bhaviṣyatīti</div>
<div class="sloka" id="3_sloka135"> <a href="3.htm#3_sloka135">135 </a> <br>sādhayāmas tāvad ity uktvā prātiṣṭhatottaṅkas te kuṇḍale gṛhītvā</div>
<div class="sloka" id="3_sloka136"> <a href="3.htm#3_sloka136">136 </a> <br>so 'paśyat pathi nagnaṃ śramaṇam āgacchantaṃ muhur muhur dṛśyamānam adṛśyamānaṃ ca<br>athottaṅkas te kuṇḍale bhūmau nikṣipyodakārthaṃ pracakrame</div>
<div class="sloka" id="3_sloka137"> <a href="3.htm#3_sloka137">137 </a> <br>etasminn antare sa śramaṇas tvaramāṇa upasṛtya te kuṇḍale gṛhītvā prādravat<br>tam uttaṅko 'bhisṛtya jagrāha<br>sa tad rūpaṃ vihāya takṣaka rūpaṃ kṛtvā sahasā dharaṇyāṃ vivṛtaṃ mahābilaṃ viveśa</div>
<div class="sloka" id="3_sloka138"> <a href="3.htm#3_sloka138">138 </a> <br>praviśya ca nāgalokaṃ svabhavanam agacchat<br>tam uttaṅko 'nvāviveśa tenaiva bilena<br>praviśya ca nāgān astuvad ebhiḥ ślokaiḥ</div>
<div class="sloka" id="3_sloka139"> <a href="3.htm#3_sloka139">139 </a> <br>ya airāvata rājānaḥ sarpāḥ samitiśobhanāḥ<br>varṣanta iva jīmūtāḥ savidyutpavaneritāḥ</div>
<div class="sloka" id="3_sloka140"> <a href="3.htm#3_sloka140">140 </a> <br>surūpāś ca virūpāś ca tathā kalmāṣakuṇḍalāḥ<br>ādityavan nākapṛṣṭhe rejur airāvatodbhavāḥ</div>
<div class="sloka" id="3_sloka141"> <a href="3.htm#3_sloka141">141 </a> <br>bahūni nāgavartmāni gaṅgāyās tīra uttare<br>icchet ko 'rkāṃśu senāyāṃ cartum airāvataṃ vinā</div>
<div class="sloka" id="3_sloka142"> <a href="3.htm#3_sloka142">142 </a> <br>śatāny aśītir aṣṭau ca sahasrāṇi ca viṃśatiḥ<br>sarpāṇāṃ pragrahā yānti dhṛtarāṣṭro yad ejati</div>
<div class="sloka" id="3_sloka143"> <a href="3.htm#3_sloka143">143 </a> <br>ye cainam upasarpanti ye ca dūraṃ paraṃ gatāḥ<br>aham airāvata jyeṣṭhabhrātṛbhyo 'karavaṃ namaḥ</div>
<div class="sloka" id="3_sloka144"> <a href="3.htm#3_sloka144">144 </a> <br>yasya vāsaḥ kurukṣetre khāṇḍave cābhavat sadā<br>taṃ kādraveyam astauṣaṃ kuṇḍalārthāya takṣakam</div>
<div class="sloka" id="3_sloka145"> <a href="3.htm#3_sloka145">145 </a> <br>takṣakaś cāśvasenaś ca nityaṃ sahacarāv ubhau<br>kurukṣetre nivasatāṃ nadīm ikṣumatīm anu</div>
<div class="sloka" id="3_sloka146"> <a href="3.htm#3_sloka146">146 </a> <br>jaghanyajas takṣakasya śrutaseneti yaḥ śrutaḥ<br>avasadyo mahad dyumni prārthayan nāgamukhyatām<br>karavāṇi sadā cāhaṃ namas tasmai mahātmane</div>
<div class="sloka" id="3_sloka147"> <a href="3.htm#3_sloka147">147 </a> <br>evaṃ stuvann api nāgān yadā te kuṇḍale nālabhad athāpaśyat striyau tantre adhiropya paṭaṃ vayantyau</div>
<div class="sloka" id="3_sloka148"> <a href="3.htm#3_sloka148">148 </a> <br>tasmiṃś ca tantre kṛṣṇāḥ sitāś ca tantavaḥ<br>cakraṃ cāpaśyat ṣaḍbhiḥ kumāraiḥ parivartyamānam<br>puruṣaṃ cāpaśyad darśanīyam</div>
<div class="sloka" id="3_sloka149"> <a href="3.htm#3_sloka149">149 </a> <br>sa tān sarvās tuṣṭāvaibhir mantravādaślokaiḥ</div>
<div class="sloka" id="3_sloka150"> <a href="3.htm#3_sloka150">150 </a> <br>trīṇy arpitāny atra śatāni madhye; ṣaṣṭiś ca nityaṃ carati dhruve 'smin<br>cakre caturviṃśatiparva yoge ṣaḍ; yat kumārāḥ parivartayanti</div>
<div class="sloka" id="3_sloka151"> <a href="3.htm#3_sloka151">151 </a> <br>tantraṃ cedaṃ viśvarūpaṃ yuvatyau; vayatas tantūn satataṃ vartayantyau<br>kṛṣṇān sitāṃś caiva vivartayantyau; bhūtāny ajasraṃ bhuvanāni caiva</div>
<div class="sloka" id="3_sloka152"> <a href="3.htm#3_sloka152">152 </a> <br>vajrasya bhartā bhuvanasya goptā; vṛtrasya hantā namucer nihantā<br>kṛṣṇe vasāno vasane mahātmā; satyānṛte yo vivinakti loke</div>
<div class="sloka" id="3_sloka153"> <a href="3.htm#3_sloka153">153 </a> <br>yo vājinaṃ garbham apāṃ purāṇaṃ; vaiśvānaraṃ vāhanam abhyupetaḥ<br>namaḥ sadāsmai jagad īśvarāya; lokatrayeśāya puraṃdarāya</div>
<div class="sloka" id="3_sloka154"> <a href="3.htm#3_sloka154">154 </a> <br>tataḥ sa enaṃ puruṣaḥ prāha<br>prīto 'smi te 'ham anena stotreṇa<br>kiṃ te priyaṃ karavāṇīti</div>
<div class="sloka" id="3_sloka155"> <a href="3.htm#3_sloka155">155 </a> <br>sa tam uvāca<br>nāgā me vaśam īyur iti</div>
<div class="sloka" id="3_sloka156"> <a href="3.htm#3_sloka156">156 </a> <br>sa enaṃ puruṣaḥ punar uvāca<br>etam aśvam apāne dhamasveti</div>
<div class="sloka" id="3_sloka157"> <a href="3.htm#3_sloka157">157 </a> <br>sa tam aśvam apāne 'dhamat<br>athāśvād dhamyamānāt sarvasrotobhyaḥ sadhūmā arciṣo 'gner niṣpetuḥ</div>
<div class="sloka" id="3_sloka158"> <a href="3.htm#3_sloka158">158 </a> <br>tābhir nāgaloko dhūpitaḥ</div>
<div class="sloka" id="3_sloka159"> <a href="3.htm#3_sloka159">159 </a> <br>atha sasaṃbhramas takṣako 'gnitejo bhayaviṣaṇṇas te kuṇḍale gṛhītvā sahasā svabhavanān niṣkramyottaṅkam uvāca<br>ete kuṇḍale pratigṛhṇātu bhavān iti</div>
<div class="sloka" id="3_sloka160"> <a href="3.htm#3_sloka160">160 </a> <br>sa te pratijagrāhottaṅkaḥ<br>kuṇḍale pratigṛhyācintayat<br>adya tat puṇyakam upādhyāyinyāḥ<br>dūraṃ cāham abhyāgataḥ<br>kathaṃ nu khalu saṃbhāvayeyam iti</div>
<div class="sloka" id="3_sloka161"> <a href="3.htm#3_sloka161">161 </a> <br>tata enaṃ cintayānam eva sa puruṣa uvāca<br>uttaṅka enam aśvam adhiroha<br>eṣa tvāṃ kṣaṇād evopādhyāya kulaṃ prāpayiṣyatīti</div>
<div class="sloka" id="3_sloka162"> <a href="3.htm#3_sloka162">162 </a> <br>sa tathety uktvā tam aśvam adhiruhya pratyājagāmopādhyāya kulam<br>upādhyāyinī ca snātā keśān āvapayanty upaviṣṭottaṅko nāgacchatīti śāpāyāsya mano dadhe</div>
<div class="sloka" id="3_sloka163"> <a href="3.htm#3_sloka163">163 </a> <br>athottaṅkaḥ praviśyopādhyāyinīm abhyavādayat<br>te cāsyai kuṇḍale prāyacchat</div>
<div class="sloka" id="3_sloka164"> <a href="3.htm#3_sloka164">164 </a> <br>sā cainaṃ pratyuvāca<br>uttaṅka deśe kāle 'bhyāgataḥ<br>svāgataṃ te vatsa<br>manāg asi mayā na śaptaḥ<br>śreyas tavopasthitam<br>siddham āpnuhīti</div>
<div class="sloka" id="3_sloka165"> <a href="3.htm#3_sloka165">165 </a> <br>athottaṅka upādhyāyam abhyavādayat<br>tam upādhyāyaḥ pratyuvāca<br>vatsottaṅka svāgataṃ te<br>kiṃ ciraṃ kṛtam iti</div>
<div class="sloka" id="3_sloka166"> <a href="3.htm#3_sloka166">166 </a> <br>tam uttaṅka upādhyāyaṃ pratyuvāca<br>bhos takṣakeṇa nāgarājena vighnaḥ kṛto 'smin karmaṇi<br>tenāsmi nāgalokaṃ nītaḥ</div>
<div class="sloka" id="3_sloka167"> <a href="3.htm#3_sloka167">167 </a> <br>tatra ca mayā dṛṣṭe striyau tantre 'dhiropya paṭaṃ vayantyau<br>tasmiṃś ca tantre kṛṣṇāḥ sitāś ca tantavaḥ<br>kiṃ tat</div>
<div class="sloka" id="3_sloka168"> <a href="3.htm#3_sloka168">168 </a> <br>tatra ca mayā cakraṃ dṛṣṭaṃ dvādaśāram<br>ṣaṭ cainaṃ kumārāḥ parivartayanti<br>tad api kim</div>
<div class="sloka" id="3_sloka169"> <a href="3.htm#3_sloka169">169 </a> <br>puruṣaś cāpi mayā dṛṣṭaḥ<br>sa punaḥ kaḥ</div>
<div class="sloka" id="3_sloka170"> <a href="3.htm#3_sloka170">170 </a> <br>aśvaś cātipramāṇa yuktaḥ<br>sa cāpi kaḥ</div>
<div class="sloka" id="3_sloka171"> <a href="3.htm#3_sloka171">171 </a> <br>pathi gacchatā mayarṣabho dṛṣṭaḥ<br>taṃ ca puruṣo 'dhirūḍhaḥ<br>tenāsmi sopacāram uktaḥ<br>uttaṅkāsyarṣabhasya purīṣaṃ bhakṣaya<br>upādhyāyenāpi te bhakṣitam iti<br>tatas tad vacanān mayā tad ṛṣabhasya purīṣam upayuktam<br>tad icchāmi bhavatopadiṣṭaṃ kiṃ tad iti</div>
<div class="sloka" id="3_sloka172"> <a href="3.htm#3_sloka172">172 </a> <br>tenaivam ukta upādhyāyaḥ pratyuvāca<br>ye te striyau dhātā vidhātā ca<br>ye ca te kṛṣṇāḥ sitāś ca tantavas te rātryahanī</div>
<div class="sloka" id="3_sloka173"> <a href="3.htm#3_sloka173">173 </a> <br>yad api tac cakraṃ dvādaśāraṃ ṣaṭ kumārāḥ parivartayanti te ṛtavaḥ ṣaṭ saṃvatsaraś cakram<br>yaḥ puruṣaḥ sa parjanyaḥ<br>yo 'śvaḥ so 'gniḥ</div>
<div class="sloka" id="3_sloka174"> <a href="3.htm#3_sloka174">174 </a> <br>ya ṛṣabhas tvayā pathi gacchatā dṛṣṭaḥ sa airāvato nāgarājaḥ<br>yaś cainam adhirūḍhaḥ sendraḥ<br>yad api te purīṣaṃ bhakṣitaṃ tasya ṛṣabhasya tad amṛtam</div>
<div class="sloka" id="3_sloka175"> <a href="3.htm#3_sloka175">175 </a> <br>tena khalv asi na vyāpannas tasmin nāgabhavane<br>sa cāpi mama sakhā indraḥ</div>
<div class="sloka" id="3_sloka176"> <a href="3.htm#3_sloka176">176 </a> <br>tad anugrahāt kuṇḍale gṛhītvā punar abhyāgato 'si<br>tat saumya gamyatām<br>anujāne bhavantam<br>śreyo 'vāpsyasīti</div>
<div class="sloka" id="3_sloka177"> <a href="3.htm#3_sloka177">177 </a> <br>sa upādhyāyenānujñāta uttaṅkaḥ kruddhas takṣakasya praticikīrṣamāṇo hāstinapuraṃ pratasthe</div>
<div class="sloka" id="3_sloka178"> <a href="3.htm#3_sloka178">178 </a> <br>sa hāstinapuraṃ prāpya nacirād dvijasattamaḥ<br>samāgacchata rājānam uttaṅko janamejayam</div>
<div class="sloka" id="3_sloka179"> <a href="3.htm#3_sloka179">179 </a> <br>purā takṣaśilātas taṃ nivṛttam aparājitam<br>samyag vijayinaṃ dṛṣṭvā samantān mantribhir vṛtam</div>
<div class="sloka" id="3_sloka180"> <a href="3.htm#3_sloka180">180 </a> <br>tasmai jayāśiṣaḥ pūrvaṃ yathānyāyaṃ prayujya saḥ<br>uvācainaṃ vacaḥ kāle śabdasaṃpannayā girā</div>
<div class="sloka" id="3_sloka181"> <a href="3.htm#3_sloka181">181 </a> <br>anyasmin karaṇīye tvaṃ kārye pārthiva sattama<br>bālyād ivānyad eva tvaṃ kuruṣe nṛpasattama</div>
<div class="sloka" id="3_sloka182"> <a href="3.htm#3_sloka182">182 </a> <br>evam uktas tu vipreṇa sa rājā pratyuvāca ha<br>janamejayaḥ prasannātmā samyak saṃpūjya taṃ munim</div>
<div class="sloka" id="3_sloka183"> <a href="3.htm#3_sloka183">183 </a> <br>āsāṃ prajānāṃ paripālanena; svaṃ kṣatradharmaṃ paripālayāmi<br>prabrūhi vā kiṃ kriyatāṃ dvijendra; śuśrūṣur asmy adya vacas tvadīyam</div>
<div class="sloka" id="3_sloka184"> <a href="3.htm#3_sloka184">184 </a> <br>sa evam uktas tu nṛpottamena; dvijottamaḥ puṇyakṛtāṃ variṣṭhaḥ<br>uvāca rājānam adīnasattvaṃ; svam eva kāryaṃ nṛpateś ca yat tat</div>
<div class="sloka" id="3_sloka185"> <a href="3.htm#3_sloka185">185 </a> <br>takṣakeṇa narendrendra yena te hiṃsitaḥ pitā<br>tasmai pratikuruṣva tvaṃ pannagāya durātmane</div>
<div class="sloka" id="3_sloka186"> <a href="3.htm#3_sloka186">186 </a> <br>kāryakālaṃ ca manye 'haṃ vidhidṛṣṭasya karmaṇaḥ<br>tad gacchāpacitiṃ rājan pitus tasya mahātmanaḥ</div>
<div class="sloka" id="3_sloka187"> <a href="3.htm#3_sloka187">187 </a> <br>tena hy anaparādhī sa daṣṭo duṣṭāntar ātmanā<br>pañcatvam agamad rājā varjāhata iva drumaḥ</div>
<div class="sloka" id="3_sloka188"> <a href="3.htm#3_sloka188">188 </a> <br>baladarpa samutsiktas takṣakaḥ pannagādhamaḥ<br>akāryaṃ kṛtavān pāpo yo 'daśat pitaraṃ tava</div>
<div class="sloka" id="3_sloka189"> <a href="3.htm#3_sloka189">189 </a> <br>rājarṣir vaṃśagoptāram amara pratimaṃ nṛpam<br>jaghāna kāśyapaṃ caiva nyavartayata pāpakṛt</div>
<div class="sloka" id="3_sloka190"> <a href="3.htm#3_sloka190">190 </a> <br>dagdhum arhasi taṃ pāpaṃ jvalite havyavāhane<br>sarvasatre mahārāja tvayi tad dhi vidhīyate</div>
<div class="sloka" id="3_sloka191"> <a href="3.htm#3_sloka191">191 </a> <br>evaṃ pituś cāpacitiṃ gatavāṃs tvaṃ bhaviṣyasi<br>mama priyaṃ ca sumahat kṛtaṃ rājan bhaviṣyati</div>
<div class="sloka" id="3_sloka192"> <a href="3.htm#3_sloka192">192 </a> <br>karmaṇaḥ pṛthivīpāla mama yena durātmanā<br>vighnaḥ kṛto mahārāja gurvarthaṃ carato 'nagha</div>
<div class="sloka" id="3_sloka193"> <a href="3.htm#3_sloka193">193 </a> <br>etac chrutvā tu nṛpatis takṣakasya cukopa ha<br>uttaṅka vākyahaviṣā dīpto 'gnir haviṣā yathā</div>
<div class="sloka" id="3_sloka194"> <a href="3.htm#3_sloka194">194 </a> <br>apṛcchac ca tadā rājā mantriṇaḥ svān suduḥkhitaḥ<br>uttaṅkasyaiva sāṃnidhye pituḥ svargagatiṃ prati</div></body></html>