<html><body><div class="sloka" id="202_sloka1"> <a href="202.htm#202_sloka1">1 </a> <br>[nārada]<br>utsave vṛttamātre tu trailokyākāṅkṣiṇāv ubhau<br>mantrayitvā tataḥ senāṃ tāv ājñāpayatāṃ tadā</div>
<div class="sloka" id="202_sloka2"> <a href="202.htm#202_sloka2">2 </a> <br>suhṛdbhir abhyanujñātau daitya vṛddhaiś ca mantribhiḥ<br>kṛtvā prāsthānikaṃ rātrau maghāsu yayatus tadā</div>
<div class="sloka" id="202_sloka3"> <a href="202.htm#202_sloka3">3 </a> <br>gadā paṭṭiśadhāriṇyā śūlamudgara hastayā<br>prasthitau sahadharmiṇyā mahatyā daitya senayā</div>
<div class="sloka" id="202_sloka4"> <a href="202.htm#202_sloka4">4 </a> <br>maṅgalaiḥ stutibhiś cāpi vijayapratisaṃhitaiḥ<br>cāraṇaiḥ stūyamānau tu jagmatuḥ parayā mudā</div>
<div class="sloka" id="202_sloka5"> <a href="202.htm#202_sloka5">5 </a> <br>tāv antarikṣam utpatya daityau kāmagamāv ubhau<br>devānām eva bhavanaṃ jagmatur yuddhadurmadau</div>
<div class="sloka" id="202_sloka6"> <a href="202.htm#202_sloka6">6 </a> <br>tayor āgamanaṃ jñātvā varadānaṃ ca tat prabhoḥ<br>hitvā triviṣṭapaṃ jagmur brahmalokaṃ tataḥ surāḥ</div>
<div class="sloka" id="202_sloka7"> <a href="202.htm#202_sloka7">7 </a> <br>tān indralokaṃ nirjitya yakṣarakṣogaṇāṃs tathā<br>khecarāṇy api bhūtāni jigyatus tīvravikramau</div>
<div class="sloka" id="202_sloka8"> <a href="202.htm#202_sloka8">8 </a> <br>antar bhūmigatān nāgāñ jitvā tau ca mahāsurau<br>samudravāsinaḥ sarvān mleccha jātīn vijigyatuḥ</div>
<div class="sloka" id="202_sloka9"> <a href="202.htm#202_sloka9">9 </a> <br>tataḥ sarvāṃ mahīṃ jetum ārabdhāv ugraśāsanau<br>sainikāṃś ca samāhūya sutīkṣṇāṃ vācam ūcatuḥ</div>
<div class="sloka" id="202_sloka10"> <a href="202.htm#202_sloka10">10 </a> <br>rājarṣayo mahāyajñair havyakavyair dvijātayaḥ<br>tejobalaṃ ca devānāṃ vardhayanti śriyaṃ tathā</div>
<div class="sloka" id="202_sloka11"> <a href="202.htm#202_sloka11">11 </a> <br>teṣām evaṃ pravṛddhānāṃ sarveṣām asuradviṣām<br>saṃbhūya sarvair asmābhiḥ kāryaḥ sarvātmanā vadhaḥ</div>
<div class="sloka" id="202_sloka12"> <a href="202.htm#202_sloka12">12 </a> <br>evaṃ sarvān samādiśya pūrvatīre mahodadheḥ<br>krūrāṃ matiṃ samāsthāya jagmatuḥ sarvato mukham</div>
<div class="sloka" id="202_sloka13"> <a href="202.htm#202_sloka13">13 </a> <br>yajñair yajante ye ke cid yājananti ca ye dvijāḥ<br>tān sarvān prasabhaṃ dṛṣṭvā balinau jaghnatus tadā</div>
<div class="sloka" id="202_sloka14"> <a href="202.htm#202_sloka14">14 </a> <br>āśrameṣv agnihotrāṇi ṛṣīṇāṃ bhāvitātmanām<br>gṛhītvā prakṣipanty apsu viśrabdhāḥ sainikās tayoḥ</div>
<div class="sloka" id="202_sloka15"> <a href="202.htm#202_sloka15">15 </a> <br>tapodhanaiś ca ye śāpāḥ kruddhair uktā mahātmabhiḥ<br>nākrāmanti tayos te 'pi varadānena jṛmbhatoḥ</div>
<div class="sloka" id="202_sloka16"> <a href="202.htm#202_sloka16">16 </a> <br>nākrāmanti yadā śāpā bāṇā muktāḥ śilāsv iva<br>niyamāṃs tadā parityajya vyadravanta dvijātayaḥ</div>
<div class="sloka" id="202_sloka17"> <a href="202.htm#202_sloka17">17 </a> <br>pṛthivyāṃ ye tapaḥsiddhā dāntāḥ śama parāyaṇāḥ<br>tayor bhayād dudruvus te vainateyād ivoragāḥ</div>
<div class="sloka" id="202_sloka18"> <a href="202.htm#202_sloka18">18 </a> <br>mathitair āśramair bhagnair vikīrṇakalaśasruvaiḥ<br>śūnyam āsīj jagat sarvaṃ kāleneva hataṃ yathā</div>
<div class="sloka" id="202_sloka19"> <a href="202.htm#202_sloka19">19 </a> <br>rājarṣibhir adṛśyadbhir ṛṣibhiś ca mahāsurau<br>ubhau viniścayaṃ kṛtvā vikurvāte vadhaiṣiṇau</div>
<div class="sloka" id="202_sloka20"> <a href="202.htm#202_sloka20">20 </a> <br>prabhinnakaraṭau mattau bhūtvā kuñjararūpiṇau<br>saṃlīnān api durgeṣu ninyatur yamasādanam</div>
<div class="sloka" id="202_sloka21"> <a href="202.htm#202_sloka21">21 </a> <br>siṃhau bhūtvā punar vyāghrau punaś cāntar hitāv ubhau<br>tais tair upāyais tau krūdāv ṛṣīn dṛṣṭvā nijaghnatuḥ</div>
<div class="sloka" id="202_sloka22"> <a href="202.htm#202_sloka22">22 </a> <br>nivṛttayajñasvādhyāyā praṇaṣṭanṛpatidvijā<br>utsannotsava yajñā ca babhūva vasudhā tadā</div>
<div class="sloka" id="202_sloka23"> <a href="202.htm#202_sloka23">23 </a> <br>hāhābhūtā bhayārtā ca nivṛttavipaṇāpaṇā<br>nivṛttadevakāryā ca puṇyodvāha vivarjitā</div>
<div class="sloka" id="202_sloka24"> <a href="202.htm#202_sloka24">24 </a> <br>nivṛttakṛṣigorakṣā vidhvastanagarāśramā<br>asthi kaṅkāla saṃkīrṇā bhūr babhūvogra darśanā</div>
<div class="sloka" id="202_sloka25"> <a href="202.htm#202_sloka25">25 </a> <br>nivṛttapitṛkāryaṃ ca nirvaṣaṭkāramaṅgalam<br>jagat pratibhayākāraṃ duṣprekṣyam abhavat tadā</div>
<div class="sloka" id="202_sloka26"> <a href="202.htm#202_sloka26">26 </a> <br>candrādityau grahās tārā nakṣatrāṇi divaukasaḥ<br>jagmur viṣādaṃ tat karma dṛṣṭvā sundopasundayoḥ</div></body></html>