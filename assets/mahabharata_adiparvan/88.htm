<html><body><div class="sloka" id="88_sloka1"> <a href="88.htm#88_sloka1">1 </a> <br>[vas]<br>pṛcchāmi tvāṃ vasu manā rauśadaśvir; yady asti loko divi mahyaṃ narendra<br>yady antarikṣe prathito mahātman; kṣetrajñaṃ tvāṃ tasya dharmasya manye</div>
<div class="sloka" id="88_sloka2"> <a href="88.htm#88_sloka2">2 </a> <br>[y]<br>yad antarikṣaṃ pṛthivī diśaś ca; yat tejasā tapate bhānumāṃś ca<br>lokās tāvanto divi saṃsthitā vai; te nāntavantaḥ pratipālayanti</div>
<div class="sloka" id="88_sloka3"> <a href="88.htm#88_sloka3">3 </a> <br>[vas]<br>tāṃs te dadāmi pata mā prapātaṃ; ye me lokās tava te vai bhavantu<br>krīṇīṣvaināṃs tṛṇakenāpi rājan; pratigrahas te yadi samyak praduṣṭaḥ</div>
<div class="sloka" id="88_sloka4"> <a href="88.htm#88_sloka4">4 </a> <br>[y]<br>na mithyāhaṃ vikrayaṃ vai smarāmi; vṛthā gṛhītaṃ śiśukāc chaṅkamānaḥ<br>kuryāṃ na caivākṛta pūrvam anyair; vivitsamānaḥ kim u tatra sādhu</div>
<div class="sloka" id="88_sloka5"> <a href="88.htm#88_sloka5">5 </a> <br>[vas]<br>tāṃs tvaṃ lokān pratipadyasva rājan; mayā dattān yadi neṣṭaḥ krayas te<br>ahaṃ na tān vai pratigantā narendra; sarve lokās tava te vai bhavantu</div>
<div class="sloka" id="88_sloka6"> <a href="88.htm#88_sloka6">6 </a> <br>[ṣibi]<br>pṛcchāmi tvāṃ śibir auśīnaro 'haṃ; mamāpi lokā yadi santīha tāta<br>yady antarikṣe yadi vā divi śritāḥ; kṣetrajñaṃ tvāṃ tasya dharmasya manye</div>
<div class="sloka" id="88_sloka7"> <a href="88.htm#88_sloka7">7 </a> <br>[y]<br>na tvaṃ vācā hṛdayenāpi vidvan; parīpsamānān nāvamaṃsthā narendra<br>tenānantā divi lokāḥ śritās te; vidyudrūpāḥ svanavanto mahāntaḥ</div>
<div class="sloka" id="88_sloka8"> <a href="88.htm#88_sloka8">8 </a> <br>[ṣ]<br>tāṃs tvaṃ lokān pratipadyasva rājan; mayā dattān yadi neṣṭaḥ krayas te<br>na cāhaṃ tān pratipatsyeha dattvā; yatra gatvā tvam upāsse ha lokān</div>
<div class="sloka" id="88_sloka9"> <a href="88.htm#88_sloka9">9 </a> <br>[y]<br>yathā tvam indra pratimaprabhāvas; te cāpy anantā naradeva lokāḥ<br>tathādya loke na rame 'nyadatte; tasmāc chibe nābhinandāmi dāyam</div>
<div class="sloka" id="88_sloka10"> <a href="88.htm#88_sloka10">10 </a> <br>[ā]<br>na ced ekaikaśo rājaṁl lokān naḥ pratinandasi<br>sarve pradāya bhavate gantāro narakaṃ vayam</div>
<div class="sloka" id="88_sloka11"> <a href="88.htm#88_sloka11">11 </a> <br>[y]<br>yad arhāya dadadhvaṃ tat santaḥ satyānṛśaṃsyataḥ<br>ahaṃ tu nābhidhṛṣṇomi yatkṛtaṃ na mayā purā</div>
<div class="sloka" id="88_sloka12"> <a href="88.htm#88_sloka12">12 </a> <br>[ā]<br>kasyaite pratidṛśyante rathāḥ pañca hiraṇmayāḥ<br>uccaiḥ santaḥ prakāśante jvalanto 'gniśikhā iva</div>
<div class="sloka" id="88_sloka13"> <a href="88.htm#88_sloka13">13 </a> <br>[y]<br>yuṣmān ete hi vakṣyanti rathāḥ pañca hiraṇmayāḥ<br>uccaiḥ santaḥ prakāśante jvalanto 'gniśikhā iva</div>
<div class="sloka" id="88_sloka14"> <a href="88.htm#88_sloka14">14 </a> <br>[ā]<br>ātiṣṭhasva rathaṃ rājan vikramasva vihāyasā<br>vayam apy anuyāsyāmo yadā kālo bhaviṣyati</div>
<div class="sloka" id="88_sloka15"> <a href="88.htm#88_sloka15">15 </a> <br>[y]<br>sarvair idānīṃ gantavyaṃ sahasvargajito vayam<br>eṣa no virajāḥ panthā dṛśyate deva sadmanaḥ</div>
<div class="sloka" id="88_sloka16"> <a href="88.htm#88_sloka16">16 </a> <br>[v]<br>te 'dhiruhya rathān sarve prayātā nṛpasattamāḥ<br>ākramanto divaṃ bhābhir dharmeṇāvṛtya rodasī</div>
<div class="sloka" id="88_sloka17"> <a href="88.htm#88_sloka17">17 </a> <br>[ā]<br>ahaṃ manye pūrvam eko 'smi gantā; sakhā cendraḥ sarvathā me mahātmā<br>kasmād evaṃ śibir auśīnaro 'yam; eko 'tyagāt sarvavegena vāhān</div>
<div class="sloka" id="88_sloka18"> <a href="88.htm#88_sloka18">18 </a> <br>[y]<br>adadād deva yānāya yāvad vittam avindata<br>uśīnarasya putro 'yaṃ tasmāc chreṣṭho hi naḥ śibiḥ</div>
<div class="sloka" id="88_sloka19"> <a href="88.htm#88_sloka19">19 </a> <br>dānaṃ tapaḥ satyam athāpi dharmo hrīḥ; śrīḥ kṣamā saumya tathā titikṣā<br>rājann etāny apratimasya rājñaḥ; śibeḥ sthitāny anṛśaṃsasya buddhyā<br>evaṃvṛtto hrīniṣedhaś ca yasmāt; tasmāc chibir atyagād vai rathena</div>
<div class="sloka" id="88_sloka20"> <a href="88.htm#88_sloka20">20 </a> <br>[v]<br>athāṣṭakaḥ punar evānvapṛcchan; mātāmahaṃ kautukād indrakalpam<br>pṛcchāmi tvāṃ nṛpate brūhi satyaṃ; kutaś ca kasyāsi sutaś ca kasya<br>kṛtaṃ tvayā yad dhi na tasya kartā; loke tvadanyaḥ kṣatriyo brāhmaṇo vā</div>
<div class="sloka" id="88_sloka21"> <a href="88.htm#88_sloka21">21 </a> <br>[y]<br>yayātir asmi nahuṣasya putraḥ; pūroḥ pitā sārvabhaumas tv ihāsam<br>guhyam arthaṃ māmakebhyo bravīmi; mātāmaho 'haṃ bhavatāṃ prakāśaḥ</div>
<div class="sloka" id="88_sloka22"> <a href="88.htm#88_sloka22">22 </a> <br>sarvām imāṃ pṛthivīṃ nirjigāya; prasthe baddhvā hy adadaṃ brāhmaṇebhyaḥ<br>medhyān aśvān ekaśaphān surūpāṃs; tadā devāḥ puṇyabhājo bhavanti</div>
<div class="sloka" id="88_sloka23"> <a href="88.htm#88_sloka23">23 </a> <br>adām ahaṃ pṛthivīṃ brāhmaṇebhyaḥ; pūrṇām imām akhilāṃ vāhanasya<br>gobhiḥ suvarṇena dhanaiś ca mukhyais; tatrāsan gāḥ śatam arbudāni</div>
<div class="sloka" id="88_sloka24"> <a href="88.htm#88_sloka24">24 </a> <br>satyena me dyauś ca vasuṃdharā ca; tathaivāgnir jvalate mānuṣeṣu<br>na me pṛthā vyāhṛtam eva vākyaṃ; satyaṃ hi santaḥ pratipūjayanti<br>sarve ca devā munayaś ca lokāḥ; satyena pūjyā iti me manogatam</div>
<div class="sloka" id="88_sloka25"> <a href="88.htm#88_sloka25">25 </a> <br>yo naḥ svargajitaḥ sarvān yathāvṛttaṃ nivedayet<br>anasūyur dvijāgrebhyaḥ sa labhen naḥ salokatām</div></body></html>