<html><body><div class="sloka" id="154_sloka1"> <a href="154.htm#154_sloka1">1 </a> <br>[brāhmaṇa]<br>gaṅgā dvāraṃ prati mahān babhūvarṣir mahātapāḥ<br>bharadvājo mahāprājñaḥ satataṃ saṃśitavrataḥ<br>[ब्राह्मण] <br>गङ्गा द्वारं प्रति महान् बभूवर्षिर् महातपाः <br>भरद्वाजो महाप्राज्ञः सततं संशितव्रतः </div>
<div class="sloka" id="154_sloka2"> <a href="154.htm#154_sloka2">2 </a> <br>so 'bhiṣektuṃ gato gaṅgāṃ pūrvam evāgatāṃ satīm<br>dadarśāpsarasaṃ tatra ghṛtācīm āplutām ṛṣiḥ<br>सो 'भिषेक्तुं गतो गङ्गां पूर्वम् एवागतां सतीम् <br>ददर्शाप्सरसं तत्र घृताचीम् आप्लुताम् ऋषिः </div>
<div class="sloka" id="154_sloka3"> <a href="154.htm#154_sloka3">3 </a> <br>tasyā vāyur nadītīre vasanaṃ vyaharat tadā<br>apakṛṣṭāmbarāṃ dṛṣṭvā tām ṛṣiś cakame tataḥ<br>तस्या वायुर् नदीतीरे वसनं व्यहरत् तदा <br>अपकृष्टाम्बरां दृष्ट्वा ताम् ऋषिश् चकमे ततः </div>
<div class="sloka" id="154_sloka4"> <a href="154.htm#154_sloka4">4 </a> <br>tasyāṃ saṃsaktamanasaḥ kaumāra brahmacāriṇaḥ<br>hṛṣṭasya retaś caskanda tad ṛṣir droṇa ādadhe<br>तस्यां संसक्तमनसः कुमार ब्रह्मचारिणः <br>हृष्टस्य रेतश् चस्कन्द तद् ऋषिर् द्रोण आदधे </div>
<div class="sloka" id="154_sloka5"> <a href="154.htm#154_sloka5">5 </a> <br>tataḥ samabhavad droṇaḥ kumāras tasya dhīmataḥ<br>adhyagīṣṭa sa vedāṃś ca vedāṅgāni ca sarvaśaḥ<br>ततः समभवद् द्रोणः कुमारस् तस्य धीमतः <br>अध्यगीष्ट स वेदांश् च वेदाङ्गानि च सर्वशः </div>
<div class="sloka" id="154_sloka6"> <a href="154.htm#154_sloka6">6 </a> <br>bharadvājasya tu sakhā pṛṣato nāma pārthivaḥ<br>tasyāpi drupado nāma tadā samabhavat sutaḥ<br>भरद्वाजस्य तु सखा पृषतो नाम पार्थिवः <br>तस्यापि द्रुपदो नाम तदा समभवत् सुतः </div>
<div class="sloka" id="154_sloka7"> <a href="154.htm#154_sloka7">7 </a> <br>sa nityam āśramaṃ gatvā droṇena saha pārṣataḥ<br>cikrīḍādhyayanaṃ caiva cakāra kṣatriyarṣabhaḥ<br>स नित्यम् आश्रमं गत्वा द्रोणेन सह पार्षतः <br>चिक्रीडाध्ययनं चैव चकार क्षत्रियर्षभः </div>
<div class="sloka" id="154_sloka8"> <a href="154.htm#154_sloka8">8 </a> <br>tatas tu pṛṣate 'tīte sa rājā drupado 'bhavat<br>droṇo 'pi rāmaṃ śuśrāva ditsantaṃ vasu sarvaśaḥ<br>ततस् तु पृषते 'तीते स राजा द्रुपदो 'भवत् <br>द्रोणो 'पि रामं शुश्राव दित्सन्तं वसु सर्वशः </div>
<div class="sloka" id="154_sloka9"> <a href="154.htm#154_sloka9">9 </a> <br>vanaṃ tu prathitaṃ rāmaṃ bharadvājasuto 'bravīt<br>āgataṃ vittakāmaṃ māṃ viddhi droṇaṃ dvijarṣabha<br>वनं तु प्रथितं रामं भरद्वाजसुतो 'ब्रवीत् <br>आगतं वित्तकामं मां विद्धि द्रोणं द्विजर्षभ </div>
<div class="sloka" id="154_sloka10"> <a href="154.htm#154_sloka10">10 </a> <br>[rāma]<br>śarīramātram evādya mayedam avaśeṣitam<br>astrāṇi vā śarīraṃ vā brahmann anyataraṃ vṛṇu<br>[राम] <br>शरीरमात्रम् एवाद्य मयेदम् अवशेषितम् <br>अस्त्राणि वा शरीरं वा ब्रह्मन्न् अन्यतरं वृणु </div>
<div class="sloka" id="154_sloka11"> <a href="154.htm#154_sloka11">11 </a> <br>[droṇa]<br>astrāṇi caiva sarvāṇi teṣāṃ saṃhāram eva ca<br>prayogaṃ caiva sarveṣāṃ dātum arhati me bhavān<br>[द्रोण] <br>अस्त्राणि चैव सर्वाणि तेषां संहारम् एव च <br>प्रयोगं चैव सर्वेषां दातुम् अर्हति मे भवान् </div>
<div class="sloka" id="154_sloka12"> <a href="154.htm#154_sloka12">12 </a> <br>[brāhmaṇa]<br>tathety uktvā tatas tasmai pradadau bhṛgunandanaḥ<br>pratigṛhya tato droṇaḥ kṛtakṛtyo 'bhavat tadā<br>[ब्राह्मण] <br>तथेत्य् उक्त्वा ततस् तस्मै प्रददु भृगुनन्दनः <br>प्रतिगृह्य ततो द्रोणः कृतकृत्यो 'भवत् तदा </div>
<div class="sloka" id="154_sloka13"> <a href="154.htm#154_sloka13">13 </a> <br>saṃprahṛṣṭamanāś cāpi rāmāt paramasaṃmatam<br>brahmāstraṃ samanuprāpya nareṣv abhyadhiko 'bhavat<br>संप्रहृष्टमनाश् चापि रामात् परमसंमतम् <br>ब्रह्मास्त्रं समनुप्राप्य नरेष्व् अभ्यधिको 'भवत् </div>
<div class="sloka" id="154_sloka14"> <a href="154.htm#154_sloka14">14 </a> <br>tato drupadam āsādya bhāradvājaḥ pratāpavān<br>abravīt puruṣavyāghraḥ sakhāyaṃ viddhi mām iti<br>ततो द्रुपदम् आसाद्य भारद्वाजः प्रतापवान् <br>अब्रवीत् पुरुषव्याघ्रः सखायं विद्धि माम् इति </div>
<div class="sloka" id="154_sloka15"> <a href="154.htm#154_sloka15">15 </a> <br>[drupada]<br>nāśrotriyaḥ śrotriyasya nārathī rathinaḥ sakhā<br>nārājā pārthivasyāpi sakhipūrvaṃ kim iṣyate<br>[द्रुपद] <br>नाश्रोत्रियः श्रोत्रियस्य नारथी रथिनः सखा <br>नाराजा पार्थिवस्यापि सखिपूर्वं किम् इष्यते </div>
<div class="sloka" id="154_sloka16"> <a href="154.htm#154_sloka16">16 </a> <br>[br]<br>sa viniścitya manasā pāñcālyaṃ prati buddhimān<br>jagāma kurumukhyānāṃ nagaraṃ nāgasāhvayam<br>[ब्र्] <br>स विनिश्चित्य मनसा पाञ्चाल्यं प्रति बुद्धिमान् <br>जगाम कुरुमुख्यानां नगरं नागसाह्वयम् </div>
<div class="sloka" id="154_sloka17"> <a href="154.htm#154_sloka17">17 </a> <br>tasmai pautrān samādāya vasūni vividhāni ca<br>prāptāya pradadau bhīṣmaḥ śiṣyān droṇāya dhīmate<br>तस्मै पुत्रान् समादाय वसूनि विविधानि च <br>प्राप्ताय प्रददु भीष्मः शिष्यान् द्रोणाय धीमते </div>
<div class="sloka" id="154_sloka18"> <a href="154.htm#154_sloka18">18 </a> <br>droṇaḥ śiṣyāṃs tataḥ sarvān idaṃ vacanam abravīt<br>samānīya tadā vidvān drupadasyāsukhāya vai<br>द्रोणः शिष्यांस् ततः सर्वान् इदं वचनम् अब्रवीत् <br>समानीय तदा विद्वान् द्रुपदस्यासुखाय वै </div>
<div class="sloka" id="154_sloka19"> <a href="154.htm#154_sloka19">19 </a> <br>ācārya vetanaṃ kiṃ cid dhṛdi saṃparivartate<br>kṛtāstrais tat pradeyaṃ syāt tad ṛtaṃ vadatānaghāḥ<br>आचार्य वेतनं किं चिद् धृदि संपरिवर्तते <br>कृतास्त्रैस् तत् प्रदेयं स्यात् तद् ऋतं वदतानघाः </div>
<div class="sloka" id="154_sloka20"> <a href="154.htm#154_sloka20">20 </a> <br>yadā ca pāṇḍavāḥ sarve kṛtāstrāḥ kṛtaniśramāḥ<br>tato droṇo 'bravīd bhūyo vetanārtham idaṃ vacaḥ<br>यदा च पाण्डवाः सर्वे कृतास्त्राः कृतनिश्रमाः <br>ततो द्रोणो 'ब्रवीद् भूयो वेतनार्थम् इदं वचः </div>
<div class="sloka" id="154_sloka21"> <a href="154.htm#154_sloka21">21 </a> <br>pārṣato drupado nāma chatravatyāṃ nareśvaraḥ<br>tasyāpakṛṣya tad rājyaṃ mama śīghraṃ pradīyatām<br>पार्षतो द्रुपदो नाम छत्रवत्यां नरेश्वरः <br>तस्यापकृष्य तद् राज्यं मम शीघ्रं प्रदीयताम् </div>
<div class="sloka" id="154_sloka22"> <a href="154.htm#154_sloka22">22 </a> <br>tataḥ pāṇḍusutāḥ pañca nirjitya drupadaṃ yudhi<br>droṇāya darśayām āsur baddhvā sasacivaṃ tadā<br>ततः पाण्डुसुताः पञ्च निर्जित्य द्रुपदं युधि <br>द्रोणाय दर्शयाम् आसुर् बद्ध्वा ससचिवं तदा </div>
<div class="sloka" id="154_sloka23"> <a href="154.htm#154_sloka23">23 </a> <br>[dro]<br>prārthayāmi tvayā sakhyaṃ punar eva narādhipa<br>arājā kila no rājñaḥ sakhā bhavitum arhati<br>[द्रो] <br>प्रार्थयामि त्वया सख्यं पुनर् एव नराधिप <br>अराजा किल नो राज्ञः सखा भवितुम् अर्हति </div>
<div class="sloka" id="154_sloka24"> <a href="154.htm#154_sloka24">24 </a> <br>ataḥ prayatitaṃ rājye yajñasena mayā tava<br>rājāsi dakṣiṇe kūle bhāgīrathyāham uttare<br>अतः प्रयतितं राज्ये यज्ञसेन मया तव <br>राजासि दक्षिणे कूले भागीरथ्याहम् उत्तरे </div></body></html>