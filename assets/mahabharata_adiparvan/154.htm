<html><body><div class="sloka" id="154_sloka1"> <a href="154.htm#154_sloka1">1 </a> <br>[brāhmaṇa]<br>gaṅgā dvāraṃ prati mahān babhūvarṣir mahātapāḥ<br>bharadvājo mahāprājñaḥ satataṃ saṃśitavrataḥ</div>
<div class="sloka" id="154_sloka2"> <a href="154.htm#154_sloka2">2 </a> <br>so 'bhiṣektuṃ gato gaṅgāṃ pūrvam evāgatāṃ satīm<br>dadarśāpsarasaṃ tatra ghṛtācīm āplutām ṛṣiḥ</div>
<div class="sloka" id="154_sloka3"> <a href="154.htm#154_sloka3">3 </a> <br>tasyā vāyur nadītīre vasanaṃ vyaharat tadā<br>apakṛṣṭāmbarāṃ dṛṣṭvā tām ṛṣiś cakame tataḥ</div>
<div class="sloka" id="154_sloka4"> <a href="154.htm#154_sloka4">4 </a> <br>tasyāṃ saṃsaktamanasaḥ kaumāra brahmacāriṇaḥ<br>hṛṣṭasya retaś caskanda tad ṛṣir droṇa ādadhe</div>
<div class="sloka" id="154_sloka5"> <a href="154.htm#154_sloka5">5 </a> <br>tataḥ samabhavad droṇaḥ kumāras tasya dhīmataḥ<br>adhyagīṣṭa sa vedāṃś ca vedāṅgāni ca sarvaśaḥ</div>
<div class="sloka" id="154_sloka6"> <a href="154.htm#154_sloka6">6 </a> <br>bharadvājasya tu sakhā pṛṣato nāma pārthivaḥ<br>tasyāpi drupado nāma tadā samabhavat sutaḥ</div>
<div class="sloka" id="154_sloka7"> <a href="154.htm#154_sloka7">7 </a> <br>sa nityam āśramaṃ gatvā droṇena saha pārṣataḥ<br>cikrīḍādhyayanaṃ caiva cakāra kṣatriyarṣabhaḥ</div>
<div class="sloka" id="154_sloka8"> <a href="154.htm#154_sloka8">8 </a> <br>tatas tu pṛṣate 'tīte sa rājā drupado 'bhavat<br>droṇo 'pi rāmaṃ śuśrāva ditsantaṃ vasu sarvaśaḥ</div>
<div class="sloka" id="154_sloka9"> <a href="154.htm#154_sloka9">9 </a> <br>vanaṃ tu prathitaṃ rāmaṃ bharadvājasuto 'bravīt<br>āgataṃ vittakāmaṃ māṃ viddhi droṇaṃ dvijarṣabha</div>
<div class="sloka" id="154_sloka10"> <a href="154.htm#154_sloka10">10 </a> <br>[rāma]<br>śarīramātram evādya mayedam avaśeṣitam<br>astrāṇi vā śarīraṃ vā brahmann anyataraṃ vṛṇu</div>
<div class="sloka" id="154_sloka11"> <a href="154.htm#154_sloka11">11 </a> <br>[droṇa]<br>astrāṇi caiva sarvāṇi teṣāṃ saṃhāram eva ca<br>prayogaṃ caiva sarveṣāṃ dātum arhati me bhavān</div>
<div class="sloka" id="154_sloka12"> <a href="154.htm#154_sloka12">12 </a> <br>[brāhmaṇa]<br>tathety uktvā tatas tasmai pradadau bhṛgunandanaḥ<br>pratigṛhya tato droṇaḥ kṛtakṛtyo 'bhavat tadā</div>
<div class="sloka" id="154_sloka13"> <a href="154.htm#154_sloka13">13 </a> <br>saṃprahṛṣṭamanāś cāpi rāmāt paramasaṃmatam<br>brahmāstraṃ samanuprāpya nareṣv abhyadhiko 'bhavat</div>
<div class="sloka" id="154_sloka14"> <a href="154.htm#154_sloka14">14 </a> <br>tato drupadam āsādya bhāradvājaḥ pratāpavān<br>abravīt puruṣavyāghraḥ sakhāyaṃ viddhi mām iti</div>
<div class="sloka" id="154_sloka15"> <a href="154.htm#154_sloka15">15 </a> <br>[drupada]<br>nāśrotriyaḥ śrotriyasya nārathī rathinaḥ sakhā<br>nārājā pārthivasyāpi sakhipūrvaṃ kim iṣyate</div>
<div class="sloka" id="154_sloka16"> <a href="154.htm#154_sloka16">16 </a> <br>[br]<br>sa viniścitya manasā pāñcālyaṃ prati buddhimān<br>jagāma kurumukhyānāṃ nagaraṃ nāgasāhvayam</div>
<div class="sloka" id="154_sloka17"> <a href="154.htm#154_sloka17">17 </a> <br>tasmai pautrān samādāya vasūni vividhāni ca<br>prāptāya pradadau bhīṣmaḥ śiṣyān droṇāya dhīmate</div>
<div class="sloka" id="154_sloka18"> <a href="154.htm#154_sloka18">18 </a> <br>droṇaḥ śiṣyāṃs tataḥ sarvān idaṃ vacanam abravīt<br>samānīya tadā vidvān drupadasyāsukhāya vai</div>
<div class="sloka" id="154_sloka19"> <a href="154.htm#154_sloka19">19 </a> <br>ācārya vetanaṃ kiṃ cid dhṛdi saṃparivartate<br>kṛtāstrais tat pradeyaṃ syāt tad ṛtaṃ vadatānaghāḥ</div>
<div class="sloka" id="154_sloka20"> <a href="154.htm#154_sloka20">20 </a> <br>yadā ca pāṇḍavāḥ sarve kṛtāstrāḥ kṛtaniśramāḥ<br>tato droṇo 'bravīd bhūyo vetanārtham idaṃ vacaḥ</div>
<div class="sloka" id="154_sloka21"> <a href="154.htm#154_sloka21">21 </a> <br>pārṣato drupado nāma chatravatyāṃ nareśvaraḥ<br>tasyāpakṛṣya tad rājyaṃ mama śīghraṃ pradīyatām</div>
<div class="sloka" id="154_sloka22"> <a href="154.htm#154_sloka22">22 </a> <br>tataḥ pāṇḍusutāḥ pañca nirjitya drupadaṃ yudhi<br>droṇāya darśayām āsur baddhvā sasacivaṃ tadā</div>
<div class="sloka" id="154_sloka23"> <a href="154.htm#154_sloka23">23 </a> <br>[dro]<br>prārthayāmi tvayā sakhyaṃ punar eva narādhipa<br>arājā kila no rājñaḥ sakhā bhavitum arhati</div>
<div class="sloka" id="154_sloka24"> <a href="154.htm#154_sloka24">24 </a> <br>ataḥ prayatitaṃ rājye yajñasena mayā tava<br>rājāsi dakṣiṇe kūle bhāgīrathyāham uttare</div></body></html>