<html><body><div class="sloka" id="206_sloka1"> <a href="206.htm#206_sloka1">1 </a> <br>[vai]<br>taṃ prayāntaṃ mahābāhuṃ kauravāṇāṃ yaśaḥ karam<br>anujagmur mahātmāno brāhmaṇā vedapāragāḥ</div>
<div class="sloka" id="206_sloka2"> <a href="206.htm#206_sloka2">2 </a> <br>vedavedāṅgavidvāṃsas tathaivādhyātma cintakāḥ<br>caukṣāś ca bhagavad bhaktāḥ sūtāḥ paurāṇikāś ca ye</div>
<div class="sloka" id="206_sloka3"> <a href="206.htm#206_sloka3">3 </a> <br>kathakāś cāpare rājañ śramaṇāś ca vanaukasaḥ<br>divyākhyānāni ye cāpi paṭhanti madhuraṃ dvijāḥ</div>
<div class="sloka" id="206_sloka4"> <a href="206.htm#206_sloka4">4 </a> <br>etaiś cānyaiś ca bahubhiḥ sahāyaiḥ pāṇḍunandanaḥ<br>vṛtaḥ ślakṣṇakathaiḥ prāyān marudbhir iva vāsavaḥ</div>
<div class="sloka" id="206_sloka5"> <a href="206.htm#206_sloka5">5 </a> <br>ramaṇīyāni citrāṇi vanāni ca sarāṃsi ca<br>saritaḥ sāgarāṃś caiva deśān api ca bhārata</div>
<div class="sloka" id="206_sloka6"> <a href="206.htm#206_sloka6">6 </a> <br>puṇyāni caiva tīrthāni dadarśa bharatarṣabha<br>sa gaṅgā dvāram āsādya niveśam akarot prabhuḥ</div>
<div class="sloka" id="206_sloka7"> <a href="206.htm#206_sloka7">7 </a> <br>tatra tasyādbhutaṃ karma śṛṇu me janamejaya<br>kṛtavān yad viśuddhātmā pāṇḍūnāṃ pravaro rathī</div>
<div class="sloka" id="206_sloka8"> <a href="206.htm#206_sloka8">8 </a> <br>niviṣṭe tatra kaunteye brāhmaṇeṣu ca bhārata<br>agnihotrāṇi viprās te prāduścakrur anekaśaḥ</div>
<div class="sloka" id="206_sloka9"> <a href="206.htm#206_sloka9">9 </a> <br>teṣu prabodhyamāneṣu jvaliteṣu huteṣu ca<br>kṛtapuṣpopahāreṣu tīrāntara gateṣu ca</div>
<div class="sloka" id="206_sloka10"> <a href="206.htm#206_sloka10">10 </a> <br>kṛtābhiṣekair vidvadbhir niyataiḥ satpathi sthitaiḥ<br>śuśubhe 'tīva tad rājan gaṅgā dvāraṃ mahātmabhiḥ</div>
<div class="sloka" id="206_sloka11"> <a href="206.htm#206_sloka11">11 </a> <br>tathā paryākule tasmin niveśe pāṇḍunandanaḥ<br>abhiṣekāya kaunteyo gaṅgām avatatāra ha</div>
<div class="sloka" id="206_sloka12"> <a href="206.htm#206_sloka12">12 </a> <br>tatrābhiṣekaṃ kṛtvā sa tarpayitvā pitāmahān<br>uttitīrṣur jalād rājann agnikāryacikīrṣayā</div>
<div class="sloka" id="206_sloka13"> <a href="206.htm#206_sloka13">13 </a> <br>apakṛṣṭo mahābāhur nāgarājasya kanyayā<br>antarjale mahārāja ulūpyā kāmayānayā</div>
<div class="sloka" id="206_sloka14"> <a href="206.htm#206_sloka14">14 </a> <br>dadarśa pāṇḍavas tatra pāvakaṃ susamāhitam<br>kauravyasyātha nāgasya bhavane paramārcite</div>
<div class="sloka" id="206_sloka15"> <a href="206.htm#206_sloka15">15 </a> <br>tatrāgnikāryaṃ kṛtavān kuntīputro dhanaṃjayaḥ<br>aśaṅkamānena hutas tenātuṣyad dhutāśanaḥ</div>
<div class="sloka" id="206_sloka16"> <a href="206.htm#206_sloka16">16 </a> <br>agnikāryaṃ sa kṛtvā tu nāgarājasutāṃ tadā<br>prahasann iva kaunteya idaṃ vacanam abravīt</div>
<div class="sloka" id="206_sloka17"> <a href="206.htm#206_sloka17">17 </a> <br>kim idaṃ sāhasaṃ bhīru kṛtavaty asi bhāmini<br>kaś cāyaṃ subhago deśaḥ kā ca tvaṃ kasya cātmajā</div>
<div class="sloka" id="206_sloka18"> <a href="206.htm#206_sloka18">18 </a> <br>[ūlūpī]<br>airāvata kule jātaḥ kauravyo nāma pannagaḥ<br>tasyāsmi duhitā pārtha ulūpī nāma pannagī</div>
<div class="sloka" id="206_sloka19"> <a href="206.htm#206_sloka19">19 </a> <br>sāhaṃ tvām abhiṣekārtham avatīrṇaṃ samudragām<br>dṛṣṭavaty eva kaunteya kandarpeṇāsmi mūrcchitā</div>
<div class="sloka" id="206_sloka20"> <a href="206.htm#206_sloka20">20 </a> <br>tāṃ mām anaṅga mathitāṃ tvatkṛte kurunandana<br>ananyāṃ nandayasvādya pradānenātmano rahaḥ</div>
<div class="sloka" id="206_sloka21"> <a href="206.htm#206_sloka21">21 </a> <br>[ārj]<br>brahmacaryam idaṃ bhadre mama dvādaśa vārṣikam<br>dharmarājena cādiṣṭaṃ nāham asmi svayaṃ vaśaḥ</div>
<div class="sloka" id="206_sloka22"> <a href="206.htm#206_sloka22">22 </a> <br>tava cāpi priyaṃ kartum icchāmi jalacāriṇi<br>anṛtaṃ noktapūrvaṃ ca mayā kiṃ cana karhi cit</div>
<div class="sloka" id="206_sloka23"> <a href="206.htm#206_sloka23">23 </a> <br>kathaṃ ca nānṛtaṃ tat syāt tava cāpi priyaṃ bhavet<br>na ca pīḍyeta me dharmas tathā kuryāṃ bhujaṃgame</div>
<div class="sloka" id="206_sloka24"> <a href="206.htm#206_sloka24">24 </a> <br>[ūlūpī]<br>jānāmy ahaṃ pāṇḍaveya yathā carasi medinīm<br>yathā ca te brahmacaryam idam ādiṣṭavān guruḥ</div>
<div class="sloka" id="206_sloka25"> <a href="206.htm#206_sloka25">25 </a> <br>parasparaṃ vartamānān drupadasyātmajāṃ prati<br>yo no 'nupraviśen mohāt sa no dvādaśa vārṣikam<br>vanecared brahmacaryam iti vaḥ samayaḥ kṛtaḥ</div>
<div class="sloka" id="206_sloka26"> <a href="206.htm#206_sloka26">26 </a> <br>tad idaṃ draupadīhetor anyonyasya pravāsanam<br>kṛtaṃ vas tatra dharmārtham atra dharmo na duṣyati</div>
<div class="sloka" id="206_sloka27"> <a href="206.htm#206_sloka27">27 </a> <br>paritrāṇaṃ ca kartavyam ārtānāṃ pṛthulocana<br>kṛtvā mama paritrāṇaṃ tava dharmo na lupyate</div>
<div class="sloka" id="206_sloka28"> <a href="206.htm#206_sloka28">28 </a> <br>yadi vāpy asya dharmasya sūkṣmo 'pi syād vyatikramaḥ<br>sa ca te dharma eva syād dāttvā prāṇān mamārjuna</div>
<div class="sloka" id="206_sloka29"> <a href="206.htm#206_sloka29">29 </a> <br>bhaktāṃ bhajasya māṃ pārtha satām etan mataṃ prabho<br>na kariṣyasi ced evaṃ mṛtāṃ mām upadhāraya</div>
<div class="sloka" id="206_sloka30"> <a href="206.htm#206_sloka30">30 </a> <br>prāṇadānān mahābāho cara dharmam anuttamam<br>śaraṇaṃ ca prapannāsmi tvām adya puruṣottama</div>
<div class="sloka" id="206_sloka31"> <a href="206.htm#206_sloka31">31 </a> <br>dīnān anāthān kaunteya parirakṣasi nityaśaḥ<br>sāhaṃ śaraṇam abhyemi roravīmi ca duḥkhitā</div>
<div class="sloka" id="206_sloka32"> <a href="206.htm#206_sloka32">32 </a> <br>yāce tvām abhikāmāhaṃ tasmāt kuru mama priyam<br>sa tvam ātmapradānena sakāmāṃ kartum arhasi</div>
<div class="sloka" id="206_sloka33"> <a href="206.htm#206_sloka33">33 </a> <br>[vai]<br>evam uktas tu kaunteyaḥ pannageśvara kanyayā<br>kṛtavāṃs tat tathā sarvaṃ dharmam uddiśya kāraṇam</div></body></html>