<html><body><div class="sloka" id="124_sloka1"> <a href="124.htm#124_sloka1">1 </a> <br>[vai]<br>kṛtāstrān dhārtarāṣṭrāṃś ca pāṇḍuputrāṃś ca bhārata<br>dṛṣṭvā droṇo 'bravīd rājan dhṛtarāṣṭraṃ janeśvaram</div>
<div class="sloka" id="124_sloka2"> <a href="124.htm#124_sloka2">2 </a> <br>kṛpasya somadattasya bāhlīkasya ca dhīmataḥ<br>gāṅgeyasya ca sāṃnidhye vyāsasya vidurasya ca</div>
<div class="sloka" id="124_sloka3"> <a href="124.htm#124_sloka3">3 </a> <br>rājan saṃprāptavidhyās te kumarāḥ kurusattama<br>te darśayeyuḥ svāṃ śikṣāṃ rājann anumate tava</div>
<div class="sloka" id="124_sloka4"> <a href="124.htm#124_sloka4">4 </a> <br>tato 'bravīn mahārājaḥ prahṛṣṭenāntarātmanā<br>bhāradvāja mahat karmakṛtaṃ te dvijasattama</div>
<div class="sloka" id="124_sloka5"> <a href="124.htm#124_sloka5">5 </a> <br>yadā tu manyase kālaṃ yasmin deśe yathā yathā<br>tathā tathāvidhānāya svayam ājñāpayasva mām</div>
<div class="sloka" id="124_sloka6"> <a href="124.htm#124_sloka6">6 </a> <br>spṛhayāmy adya nirvedāt puruṣāṇāṃ sacakṣuṣām<br>astrahetoḥ parākrāntānye me drakṣyanti putrakān</div>
<div class="sloka" id="124_sloka7"> <a href="124.htm#124_sloka7">7 </a> <br>kṣattar yad gurur ācāryo bravīti kuru tat tathā<br>na hīdṛśaṃ priyaṃ manye bhavitā dharmavatsalaḥ</div>
<div class="sloka" id="124_sloka8"> <a href="124.htm#124_sloka8">8 </a> <br>tato rājānam āmantrya vidurānugato bahiḥ<br>bhāradvājo mahāprājño māpayām āsa medinīm<br>samām avṛkṣāṃ nirgulmām udak pravaṇa saṃsthitām</div>
<div class="sloka" id="124_sloka9"> <a href="124.htm#124_sloka9">9 </a> <br>tasyāṃ bhūmau baliṃ cakre tithau nakṣatrapūjite<br>avaghuṣṭaṃ pure cāpi tadarthaṃ vadatāṃ vara</div>
<div class="sloka" id="124_sloka10"> <a href="124.htm#124_sloka10">10 </a> <br>raṅga bhūmau suvipulaṃ śāstradṛṣṭaṃ yathāvidhi<br>prekṣāgāraṃ suvihitaṃ cakrus tatra ca śilpinaḥ<br>rājñaḥ sarvāyudhopetaṃ strīṇāṃ caiva nararṣabha</div>
<div class="sloka" id="124_sloka11"> <a href="124.htm#124_sloka11">11 </a> <br>mañcāṃś ca kārayām āsus tatra jānapadā janāḥ<br>vipulān ucchrayopetāñ śibikāś ca mahādhanāḥ</div>
<div class="sloka" id="124_sloka12"> <a href="124.htm#124_sloka12">12 </a> <br>tasmiṃs tato 'hani prāpte rājā sasacivas tadā<br>bhīṣmaṃ pramukhataḥ kṛtvā kṛpaṃ cācārya sattamam</div>
<div class="sloka" id="124_sloka13"> <a href="124.htm#124_sloka13">13 </a> <br>muktājālaparikṣiptaṃ vaiḍūrya maṇibhūṣitam<br>śātakumbhamayaṃ divyaṃ prekṣāgāram upāgamat</div>
<div class="sloka" id="124_sloka14"> <a href="124.htm#124_sloka14">14 </a> <br>gāndhārī ca mahābhāgā kuntī ca jayatāṃ vara<br>striyaś ca sarvā yā rājñaḥ sapreṣyāḥ saparicchadāḥ<br>harṣād āruruhur mañcān meruṃ deva striyo yathā</div>
<div class="sloka" id="124_sloka15"> <a href="124.htm#124_sloka15">15 </a> <br>brāhmaṇakṣatriyādyaṃ ca cāturvarṇyaṃ purād drutam<br>darśanepsu samabhyāgāt kumārāṇāṃ kṛtāstratām</div>
<div class="sloka" id="124_sloka16"> <a href="124.htm#124_sloka16">16 </a> <br>pravāditaiś ca vāditrair janakautūhalena ca<br>mahārṇava iva kṣubdhaḥ samājaḥ so 'bhavat tadā</div>
<div class="sloka" id="124_sloka17"> <a href="124.htm#124_sloka17">17 </a> <br>tataḥ śuklāmbara dharaḥ śuklayajñopavītavān<br>śuklakeśaḥ sitaśmaśruḥ śuklamālyānulepanaḥ</div>
<div class="sloka" id="124_sloka18"> <a href="124.htm#124_sloka18">18 </a> <br>raṅgamadhyaṃ tadācāryaḥ saputraḥ praviveśa ha<br>nabho jaladharair hīnaṃ sāṅgāraka ivāṃśumān</div>
<div class="sloka" id="124_sloka19"> <a href="124.htm#124_sloka19">19 </a> <br>sa yathā samayaṃ cakre baliṃ balavatāṃ varaḥ<br>brāhmaṇāṃś cātra mantrajñān vācayām āsa maṅgalam</div>
<div class="sloka" id="124_sloka20"> <a href="124.htm#124_sloka20">20 </a> <br>atha puṇyāhaghoṣasya puṇyasya tadanantaram<br>viviśur vividhaṃ gṛhya śastropakaraṇaṃ narāḥ</div>
<div class="sloka" id="124_sloka21"> <a href="124.htm#124_sloka21">21 </a> <br>tato baddhatanu trāṇā baddhakakṣyā mahābalāḥ<br>baddhatūṇāḥ sadhanuṣo viviśur bharatarṣabhāḥ</div>
<div class="sloka" id="124_sloka22"> <a href="124.htm#124_sloka22">22 </a> <br>anujyeṣṭhaṃ ca te tatra yudhiṣṭhirapurogamāḥ<br>cakrur astraṃ mahāvīryāḥ kumārāḥ paramādbhutam</div>
<div class="sloka" id="124_sloka23"> <a href="124.htm#124_sloka23">23 </a> <br>ke cic charākṣepa bhayāc chirāṃsy avananāmire<br>manujā dhṛṣṭam apare vīkṣāṃ cakruḥ savismayāḥ</div>
<div class="sloka" id="124_sloka24"> <a href="124.htm#124_sloka24">24 </a> <br>te sma lakṣyāṇi vividhur bāṇair nāmāṅka śobhitaiḥ<br>vividhair lāghavotsṛṣṭair uhyanto vājibhir drutam</div>
<div class="sloka" id="124_sloka25"> <a href="124.htm#124_sloka25">25 </a> <br>tat kumāra balaṃ tatra gṛhītaśarakārmukam<br>gandharvanagarākāraṃ prekṣya te vismitābhavan</div>
<div class="sloka" id="124_sloka26"> <a href="124.htm#124_sloka26">26 </a> <br>sahasā cukruśus tatra narāḥ śatasahasraśaḥ<br>vismayotphullanayanāḥ sādhu sādhv iti bhārata</div>
<div class="sloka" id="124_sloka27"> <a href="124.htm#124_sloka27">27 </a> <br>kṛtvā dhanuṣi te mārgān rathacaryāsu cāsakṛt<br>gajapṛṣṭhe 'śvapṛṣṭhe ca niyuddhe ca mahābalāḥ</div>
<div class="sloka" id="124_sloka28"> <a href="124.htm#124_sloka28">28 </a> <br>gṛhītakhaḍgacarmāṇas tato bhūyaḥ prahāriṇaḥ<br>tsarumārgān yathoddiṣṭāṃś ceruḥ sarvāsu bhūmiṣu</div>
<div class="sloka" id="124_sloka29"> <a href="124.htm#124_sloka29">29 </a> <br>lāghavaṃ sauṣṭhavaṃ śobhāṃ sthiratvaṃ dṛḍhamuṣṭitām<br>dadṛśus tatra sarveṣāṃ prayoge khaḍgacarmaṇām</div>
<div class="sloka" id="124_sloka30"> <a href="124.htm#124_sloka30">30 </a> <br>atha tau nityasaṃhṛṣṭau suyodhana vṛkodarau<br>avatīrṇau gadāhastāv ekaśṛṅgāv ivācalau</div>
<div class="sloka" id="124_sloka31"> <a href="124.htm#124_sloka31">31 </a> <br>baddhakakṣyau mahābāhū pauruṣe paryavasthitau<br>bṛhantau vāśitā hetoḥ samadāv iva kuñjarau</div>
<div class="sloka" id="124_sloka32"> <a href="124.htm#124_sloka32">32 </a> <br>tau pradakṣiṇasavyāni maṇḍalāni mahābalau<br>ceratur nirmalagadau samadāv iva govṛṣau</div></body></html>