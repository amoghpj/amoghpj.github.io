<html><body><div class="sloka" id="170_sloka1"> <a href="170.htm#170_sloka1">1 </a> <br>[brāhmaṇī]<br>nāhaṃ gṛhṇāmi vas tāta dṛṣṭīr nāsti ruṣānvitā<br>ayaṃ tu bhargavo nūnam ūrujaḥ kupito 'dya vaḥ<br>[ब्राह्मणी] <br>नाहं गृह्णामि वस् तात दृष्टीर् नास्ति रुषान्विता <br>अयं तु भर्गवो नूनम् ऊरुजः कुपितो 'द्य वः </div>
<div class="sloka" id="170_sloka2"> <a href="170.htm#170_sloka2">2 </a> <br>tena cakṣūṃṣi vas tāta nūnaṃ kopān mahātmanā<br>smaratā nihatān bandhūn ādattāni na saṃśayaḥ<br>तेन चक्षूंषि वस् तात नूनं कोपान् महात्मना <br>स्मरता निहतान् बन्धून् आदत्तानि न संशयः </div>
<div class="sloka" id="170_sloka3"> <a href="170.htm#170_sloka3">3 </a> <br>garbhān api yadā yūyaṃ bhṛgūṇāṃ ghnata putrakāḥ<br>tadāyam ūruṇā garbho mayā varṣaśataṃ dhṛtaḥ<br>गर्भान् अपि यदा यूयं भृगूणां घ्नत पुत्रकाः <br>तदायम् ऊरुणा गर्भो मया वर्षशतं धृतः </div>
<div class="sloka" id="170_sloka4"> <a href="170.htm#170_sloka4">4 </a> <br>ṣaḍaṅgaś cākhilo veda imaṃ garbhastham eva hi<br>viveśa bhṛguvaṃśasya bhūyaḥ priyacikīrṣayā<br>षडङ्गश् चाखिलो वेद इमं गर्भस्थम् एव हि <br>विवेश भृगुवंशस्य भूयः प्रियचिकीर्षया </div>
<div class="sloka" id="170_sloka5"> <a href="170.htm#170_sloka5">5 </a> <br>so 'yaṃ pitṛvadhān nūnaṃ krodhād vo hantum icchati<br>tejasā yasya divyena cakṣūṃṣi muṣitāni vaḥ<br>सो 'यं पितृवधान् नूनं क्रोधाद् वो हन्तुम् इच्छति <br>तेजसा यस्य दिव्येन चक्षूंषि मुषितानि वः </div>
<div class="sloka" id="170_sloka6"> <a href="170.htm#170_sloka6">6 </a> <br>tam imaṃ tāta yācadhvam aurvaṃ mama sutottamam<br>ayaṃ vaḥ praṇipātena tuṣṭo dṛṣṭīr vimokṣyati<br>तम् इमं तात याचध्वम् अुर्वं मम सुतोत्तमम् <br>अयं वः प्रणिपातेन तुष्टो दृष्टीर् विमोक्ष्यति </div>
<div class="sloka" id="170_sloka7"> <a href="170.htm#170_sloka7">7 </a> <br>[g]<br>evam uktās tataḥ sarve rājānas te tam ūrujam<br>ūcuḥ prasīdeti tadā prasādaṃ ca cakāra saḥ<br>[ग्] <br>एवम् उक्तास् ततः सर्वे राजानस् ते तम् ऊरुजम् <br>ऊचुः प्रसीदेति तदा प्रसादं च चकार सः </div>
<div class="sloka" id="170_sloka8"> <a href="170.htm#170_sloka8">8 </a> <br>anenaiva ca vikhyāto nāmnā lokeṣu sattamaḥ<br>sa aurva iti viprarṣir ūruṃ bhittvā vyajāyata<br>अनेनैव च विख्यातो नाम्ना लोकेषु सत्तमः <br>स अुर्व इति विप्रर्षिर् ऊरुं भित्त्वा व्यजायत </div>
<div class="sloka" id="170_sloka9"> <a href="170.htm#170_sloka9">9 </a> <br>cakṣūṃṣi pratilabhyātha pratijjagmus tato nṛpāḥ<br>bhārgavas tu munir mene sarvalokaparābhavam<br>चक्षूंषि प्रतिलभ्याथ प्रतिज्जग्मुस् ततो नृपाः <br>भार्गवस् तु मुनिर् मेने सर्वलोकपराभवम् </div>
<div class="sloka" id="170_sloka10"> <a href="170.htm#170_sloka10">10 </a> <br>sacakre tāta lokānāṃ vināśāya mahāmanāḥ<br>sarveṣām eva kārtsnyena manaḥ pravaṇam ātmanaḥ<br>सचक्रे तात लोकानां विनाशाय महामनाः <br>सर्वेषाम् एव कार्त्स्न्येन मनः प्रवणम् आत्मनः </div>
<div class="sloka" id="170_sloka11"> <a href="170.htm#170_sloka11">11 </a> <br>icchann apacitiṃ kartuṃ bhṛgūṇāṃ bhṛgusattamaḥ<br>sarvalokavināśāya tapasā mahataidhitaḥ<br>इच्छन्न् अपचितिं कर्तुं भृगूणां भृगुसत्तमः <br>सर्वलोकविनाशाय तपसा महतैधितः </div>
<div class="sloka" id="170_sloka12"> <a href="170.htm#170_sloka12">12 </a> <br>tāpayām āsa lokān sa sadevāsuramānuṣān<br>tapasogreṇa mahatā nandayiṣyan pitāmahān<br>तापयाम् आस लोकान् स सदेवासुरमानुषान् <br>तपसोग्रेण महता नन्दयिष्यन् पितामहान् </div>
<div class="sloka" id="170_sloka13"> <a href="170.htm#170_sloka13">13 </a> <br>tatas taṃ pitaras tāta vijñāya bhṛgusattamam<br>pitṛlokād upāgamya sarva ūcur idaṃ vacaḥ<br>ततस् तं पितरस् तात विज्ञाय भृगुसत्तमम् <br>पितृलोकाद् उपागम्य सर्व ऊचुर् इदं वचः </div>
<div class="sloka" id="170_sloka14"> <a href="170.htm#170_sloka14">14 </a> <br>aurva dṛṣṭaḥ prabhāvas te tapasograsya putraka<br>prasādaṃ kuru lokānāṃ niyaccha krodham ātmanaḥ<br>अुर्व दृष्टः प्रभावस् ते तपसोग्रस्य पुत्रक <br>प्रसादं कुरु लोकानां नियच्छ क्रोधम् आत्मनः </div>
<div class="sloka" id="170_sloka15"> <a href="170.htm#170_sloka15">15 </a> <br>nānīśair hi tadā tāta bhṛgubhir bhāvitātmabhiḥ<br>vadho 'bhyupekṣitaḥ sarvaiḥ kṣatriyāṇāṃ vihiṃsatām<br>नानीशैर् हि तदा तात भृगुभिर् भावितात्मभिः <br>वधो 'भ्युपेक्षितः सर्वैः क्षत्रियाणां विहिंसताम् </div>
<div class="sloka" id="170_sloka16"> <a href="170.htm#170_sloka16">16 </a> <br>āyuṣā hi prakṛṣṭena yadā naḥ kheda āviśat<br>tadāsmābhir vadhas tāta kṣatriyair īpsitaḥ svayam<br>आयुषा हि प्रकृष्टेन यदा नः खेद आविशत् <br>तदास्माभिर् वधस् तात क्षत्रियैर् ईप्सितः स्वयम् </div>
<div class="sloka" id="170_sloka17"> <a href="170.htm#170_sloka17">17 </a> <br>nikhātaṃ tad dhi vai vittaṃ kena cid bhṛguveśmani<br>vairāyaiva tadā nyastaṃ kṣatriyān kopayiṣṇubhiḥ<br>kiṃ hi vittena naḥ kāryaṃ svargepsūnāṃ dvijarṣabha<br>निखातं तद् धि वै वित्तं केन चिद् भृगुवेश्मनि <br>वैरायैव तदा न्यस्तं क्षत्रियान् कोपयिष्णुभिः <br>किं हि वित्तेन नः कार्यं स्वर्गेप्सूनां द्विजर्षभ </div>
<div class="sloka" id="170_sloka18"> <a href="170.htm#170_sloka18">18 </a> <br>yadā tu mṛtyur ādātuṃ na naḥ śaknoti sarvaśaḥ<br>tadāsmābhir ayaṃ dṛṣṭa upāyas tāta saṃmataḥ<br>यदा तु मृत्युर् आदातुं न नः शक्नोति सर्वशः <br>तदास्माभिर् अयं दृष्ट उपायस् तात संमतः </div>
<div class="sloka" id="170_sloka19"> <a href="170.htm#170_sloka19">19 </a> <br>ātmahā ca pumāṃs tāta na lokāṁl labhate śubhān<br>tato 'smābhiḥ samīkṣyaivaṃ nātmanātmā vināśitaḥ<br>आत्महा च पुमांस् तात न लोकाṁल् लभते शुभान् <br>ततो 'स्माभिः समीक्ष्यैवं नात्मनात्मा विनाशितः </div>
<div class="sloka" id="170_sloka20"> <a href="170.htm#170_sloka20">20 </a> <br>na caitan naḥ priyaṃ tāta yad idaṃ kartum icchasi<br>niyacchedaṃ manaḥ pāpāt sarvalokaparābhavāt<br>न चैतन् नः प्रियं तात यद् इदं कर्तुम् इच्छसि <br>नियच्छेदं मनः पापात् सर्वलोकपराभवात् </div></body></html>