<html><body><div class="sloka" id="170_sloka1"> <a href="170.htm#170_sloka1">1 </a> <br>[brāhmaṇī]<br>nāhaṃ gṛhṇāmi vas tāta dṛṣṭīr nāsti ruṣānvitā<br>ayaṃ tu bhargavo nūnam ūrujaḥ kupito 'dya vaḥ</div>
<div class="sloka" id="170_sloka2"> <a href="170.htm#170_sloka2">2 </a> <br>tena cakṣūṃṣi vas tāta nūnaṃ kopān mahātmanā<br>smaratā nihatān bandhūn ādattāni na saṃśayaḥ</div>
<div class="sloka" id="170_sloka3"> <a href="170.htm#170_sloka3">3 </a> <br>garbhān api yadā yūyaṃ bhṛgūṇāṃ ghnata putrakāḥ<br>tadāyam ūruṇā garbho mayā varṣaśataṃ dhṛtaḥ</div>
<div class="sloka" id="170_sloka4"> <a href="170.htm#170_sloka4">4 </a> <br>ṣaḍaṅgaś cākhilo veda imaṃ garbhastham eva hi<br>viveśa bhṛguvaṃśasya bhūyaḥ priyacikīrṣayā</div>
<div class="sloka" id="170_sloka5"> <a href="170.htm#170_sloka5">5 </a> <br>so 'yaṃ pitṛvadhān nūnaṃ krodhād vo hantum icchati<br>tejasā yasya divyena cakṣūṃṣi muṣitāni vaḥ</div>
<div class="sloka" id="170_sloka6"> <a href="170.htm#170_sloka6">6 </a> <br>tam imaṃ tāta yācadhvam aurvaṃ mama sutottamam<br>ayaṃ vaḥ praṇipātena tuṣṭo dṛṣṭīr vimokṣyati</div>
<div class="sloka" id="170_sloka7"> <a href="170.htm#170_sloka7">7 </a> <br>[g]<br>evam uktās tataḥ sarve rājānas te tam ūrujam<br>ūcuḥ prasīdeti tadā prasādaṃ ca cakāra saḥ</div>
<div class="sloka" id="170_sloka8"> <a href="170.htm#170_sloka8">8 </a> <br>anenaiva ca vikhyāto nāmnā lokeṣu sattamaḥ<br>sa aurva iti viprarṣir ūruṃ bhittvā vyajāyata</div>
<div class="sloka" id="170_sloka9"> <a href="170.htm#170_sloka9">9 </a> <br>cakṣūṃṣi pratilabhyātha pratijjagmus tato nṛpāḥ<br>bhārgavas tu munir mene sarvalokaparābhavam</div>
<div class="sloka" id="170_sloka10"> <a href="170.htm#170_sloka10">10 </a> <br>sacakre tāta lokānāṃ vināśāya mahāmanāḥ<br>sarveṣām eva kārtsnyena manaḥ pravaṇam ātmanaḥ</div>
<div class="sloka" id="170_sloka11"> <a href="170.htm#170_sloka11">11 </a> <br>icchann apacitiṃ kartuṃ bhṛgūṇāṃ bhṛgusattamaḥ<br>sarvalokavināśāya tapasā mahataidhitaḥ</div>
<div class="sloka" id="170_sloka12"> <a href="170.htm#170_sloka12">12 </a> <br>tāpayām āsa lokān sa sadevāsuramānuṣān<br>tapasogreṇa mahatā nandayiṣyan pitāmahān</div>
<div class="sloka" id="170_sloka13"> <a href="170.htm#170_sloka13">13 </a> <br>tatas taṃ pitaras tāta vijñāya bhṛgusattamam<br>pitṛlokād upāgamya sarva ūcur idaṃ vacaḥ</div>
<div class="sloka" id="170_sloka14"> <a href="170.htm#170_sloka14">14 </a> <br>aurva dṛṣṭaḥ prabhāvas te tapasograsya putraka<br>prasādaṃ kuru lokānāṃ niyaccha krodham ātmanaḥ</div>
<div class="sloka" id="170_sloka15"> <a href="170.htm#170_sloka15">15 </a> <br>nānīśair hi tadā tāta bhṛgubhir bhāvitātmabhiḥ<br>vadho 'bhyupekṣitaḥ sarvaiḥ kṣatriyāṇāṃ vihiṃsatām</div>
<div class="sloka" id="170_sloka16"> <a href="170.htm#170_sloka16">16 </a> <br>āyuṣā hi prakṛṣṭena yadā naḥ kheda āviśat<br>tadāsmābhir vadhas tāta kṣatriyair īpsitaḥ svayam</div>
<div class="sloka" id="170_sloka17"> <a href="170.htm#170_sloka17">17 </a> <br>nikhātaṃ tad dhi vai vittaṃ kena cid bhṛguveśmani<br>vairāyaiva tadā nyastaṃ kṣatriyān kopayiṣṇubhiḥ<br>kiṃ hi vittena naḥ kāryaṃ svargepsūnāṃ dvijarṣabha</div>
<div class="sloka" id="170_sloka18"> <a href="170.htm#170_sloka18">18 </a> <br>yadā tu mṛtyur ādātuṃ na naḥ śaknoti sarvaśaḥ<br>tadāsmābhir ayaṃ dṛṣṭa upāyas tāta saṃmataḥ</div>
<div class="sloka" id="170_sloka19"> <a href="170.htm#170_sloka19">19 </a> <br>ātmahā ca pumāṃs tāta na lokāṁl labhate śubhān<br>tato 'smābhiḥ samīkṣyaivaṃ nātmanātmā vināśitaḥ</div>
<div class="sloka" id="170_sloka20"> <a href="170.htm#170_sloka20">20 </a> <br>na caitan naḥ priyaṃ tāta yad idaṃ kartum icchasi<br>niyacchedaṃ manaḥ pāpāt sarvalokaparābhavāt</div></body></html>