<html><body><div class="sloka" id="76_sloka1"> <a href="76.htm#76_sloka1">1 </a> <br>[v]<br>atha dīrghasya kālasya deva yānī nṛpottama<br>vanaṃ tad eva niryātā krīḍārthaṃ varavarṇinī</div>
<div class="sloka" id="76_sloka2"> <a href="76.htm#76_sloka2">2 </a> <br>tena dāsī sahasreṇa sārdhaṃ śarmiṣṭhayā tadā<br>tam eva deśaṃ saṃprāptā yathākāmaṃ cacāra sā<br>tābhiḥ sakhībhiḥ sahitā sarvābhir muditā bhṛśam</div>
<div class="sloka" id="76_sloka3"> <a href="76.htm#76_sloka3">3 </a> <br>krīḍantyo 'bhiratāḥ sarvāḥ pibantyo madhumādhavīm<br>khādantyo vividhān bhakṣyān vidaśantyaḥ phalāni ca</div>
<div class="sloka" id="76_sloka4"> <a href="76.htm#76_sloka4">4 </a> <br>punaś ca nāhuṣo rājā mṛgalipsur yadṛcchayā<br>tam eva deśaṃ saṃprāpto jalārthī śramakarśitaḥ</div>
<div class="sloka" id="76_sloka5"> <a href="76.htm#76_sloka5">5 </a> <br>dadṛśe deva yānīṃ ca śarmiṣṭhāṃ tāś ca yoṣitaḥ<br>pibantīr lalamānāś ca divyābharaṇabhūṣitāḥ</div>
<div class="sloka" id="76_sloka6"> <a href="76.htm#76_sloka6">6 </a> <br>upaviṣṭāṃ ca dadṛśe deva yānīṃ śucismitām<br>rūpeṇāpratimāṃ tāsāṃ strīṇāṃ madhye varāṅganām<br>śarmiṣṭhayā sevyamānāṃ pādasaṃvāhanādibhiḥ</div>
<div class="sloka" id="76_sloka7"> <a href="76.htm#76_sloka7">7 </a> <br>[y]<br>dvābhyāṃ kanyā sahasrābhyāṃ dve kanye parivārite<br>gotre ca nāmanī caiva dvayoḥ pṛcchāmi vām aham</div>
<div class="sloka" id="76_sloka8"> <a href="76.htm#76_sloka8">8 </a> <br>[dev]<br>ākhyāsyāmy aham ādatsva vacanaṃ me narādhipa<br>śukro nāmāsuraguruḥ sutāṃ jānīhi tasya mām</div>
<div class="sloka" id="76_sloka9"> <a href="76.htm#76_sloka9">9 </a> <br>iyaṃ ca me sakhī dāsī yatrāhaṃ tatra gāminī<br>duhitā dānavendrasya śarmiṣṭhā vṛṣaparvaṇaḥ</div>
<div class="sloka" id="76_sloka10"> <a href="76.htm#76_sloka10">10 </a> <br>[y]<br>kathaṃ nu te sakhī dāsī kanyeyaṃ varavarṇinī<br>asurendra sutā subhru paraṃ kautūhalaṃ hi me</div>
<div class="sloka" id="76_sloka11"> <a href="76.htm#76_sloka11">11 </a> <br>[dev]<br>sarva eva naravyāghra vidhānam anuvartate<br>vidhānavihitaṃ matvā mā vicitrāḥ kathāḥ kṛthāḥ</div>
<div class="sloka" id="76_sloka12"> <a href="76.htm#76_sloka12">12 </a> <br>rājavad rūpaveṣau te brāhmīṃ vācaṃ bibharṣi ca<br>kiṃnāmā tvaṃ kutaś cāsi kasya putraś ca śaṃsa me</div>
<div class="sloka" id="76_sloka13"> <a href="76.htm#76_sloka13">13 </a> <br>[y]<br>brahmacaryeṇa kṛtsno me vedaḥ śrutipathaṃ gataḥ<br>rājāhaṃ rājaputraś ca yayātir iti viśrutaḥ</div>
<div class="sloka" id="76_sloka14"> <a href="76.htm#76_sloka14">14 </a> <br>[dev]<br>kenāsy arthena nṛpate imaṃ deśam upāgataḥ<br>jighṛkṣur vārijaṃ kiṃ cid atha vā mṛgalipsayā</div>
<div class="sloka" id="76_sloka15"> <a href="76.htm#76_sloka15">15 </a> <br>[y]<br>mṛgalipsur ahaṃ bhadre pānīyārtham upāgataḥ<br>bahu cāpy anuyukto 'smi tan mānujñātum arhasi</div>
<div class="sloka" id="76_sloka16"> <a href="76.htm#76_sloka16">16 </a> <br>[dev]<br>dvābhyāṃ kanyā sahasrābhyāṃ dāsyā śarmiṣṭhayā saha<br>tvadadhīnāsmi bhadraṃ te sakhā bhartā ca me bhava</div>
<div class="sloka" id="76_sloka17"> <a href="76.htm#76_sloka17">17 </a> <br>[y]<br>viddhy auśanasi bhadraṃ te na tvām arho 'smi bhāmini<br>avivāhyā hi rājāno deva yāni pitus tava</div>
<div class="sloka" id="76_sloka18"> <a href="76.htm#76_sloka18">18 </a> <br>[dev]<br>saṃsṛṣṭaṃ brahmaṇā kṣatraṃ kṣatraṃ ca brahma saṃhitam<br>ṛṣiś ca ṛṣiputraś ca nāhuṣāṅga vadasva mām</div>
<div class="sloka" id="76_sloka19"> <a href="76.htm#76_sloka19">19 </a> <br>[y]<br>ekadehodbhavā varṇāś catvāro 'pi varāṅgane<br>pṛthag dharmāḥ pṛthak śaucās teṣāṃ tu brāhmaṇo varaḥ</div>
<div class="sloka" id="76_sloka20"> <a href="76.htm#76_sloka20">20 </a> <br>[dev]<br>pāṇidharmo nāhuṣāyaṃ na pumbhiḥ sevitaḥ purā<br>taṃ me tvam agrahīr agre vṛṇomi tvām ahaṃ tataḥ</div>
<div class="sloka" id="76_sloka21"> <a href="76.htm#76_sloka21">21 </a> <br>kathaṃ nu me manasvinyāḥ pāṇim anyaḥ pumān spṛśet<br>gṛhītam ṛṣiputreṇa svayaṃ vāpy ṛṣiṇā tvayā</div>
<div class="sloka" id="76_sloka22"> <a href="76.htm#76_sloka22">22 </a> <br>[y]<br>kruddhād āśīviṣāt sarpāj jvalanāt sarvato mukhāt<br>durādharṣataro vipraḥ puruṣeṇa vijānatā</div>
<div class="sloka" id="76_sloka23"> <a href="76.htm#76_sloka23">23 </a> <br>[dev]<br>katham āśīviṣāt sarpāj jvalanāt sarvato mukhāt<br>durādharṣataro vipra ity āttha puruṣarṣabha</div>
<div class="sloka" id="76_sloka24"> <a href="76.htm#76_sloka24">24 </a> <br>[y]<br>ekam āśīviṣo hanti śastreṇaikaś ca vadhyate<br>hanti vipraḥ sarāṣṭrāṇi purāṇy api hi kopitaḥ</div>
<div class="sloka" id="76_sloka25"> <a href="76.htm#76_sloka25">25 </a> <br>durādharṣataro vipras tasmād bhīru mato mama<br>ato 'dattāṃ ca pitrā tvāṃ bhadre na vivahāmy aham</div>
<div class="sloka" id="76_sloka26"> <a href="76.htm#76_sloka26">26 </a> <br>[dev]<br>dattāṃ vahasva pitrā māṃ tvaṃ hi rājan vṛto mayā<br>ayācato bhayaṃ nāsti dattāṃ ca pratigṛhṇataḥ</div>
<div class="sloka" id="76_sloka27"> <a href="76.htm#76_sloka27">27 </a> <br>[v]<br>tvaritaṃ deva yānyātha preṣitaṃ pitur ātmanaḥ<br>śrutvaiva ca sa rājānaṃ darśayām āsa bhārgavaḥ</div>
<div class="sloka" id="76_sloka28"> <a href="76.htm#76_sloka28">28 </a> <br>dṛṣṭvaiva cāgataṃ śukraṃ yayātiḥ pṛthivīpatiḥ<br>vavande brāhmaṇaṃ kāvyaṃ prāñjaliḥ praṇataḥ sthitaḥ</div>
<div class="sloka" id="76_sloka29"> <a href="76.htm#76_sloka29">29 </a> <br>[dev]<br>rājāyaṃ nāhuṣas tāta durge me pāṇim agrahīt<br>namas te dehi mām asmai nānyaṃ loke patiṃ vṛṇe</div>
<div class="sloka" id="76_sloka30"> <a href="76.htm#76_sloka30">30 </a> <br>[ṣu]<br>vṛto 'nayā patir vīra sutayā tvaṃ mameṣṭayā<br>gṛhāṇemāṃ mayā dattāṃ mahiṣīṃ nahuṣātmaja</div>
<div class="sloka" id="76_sloka31"> <a href="76.htm#76_sloka31">31 </a> <br>[y]<br>adharmo na spṛśed evaṃ mahān mām iha bhārgava<br>varṇasaṃkarajo brahmann iti tvāṃ pravṛṇomy aham</div>
<div class="sloka" id="76_sloka32"> <a href="76.htm#76_sloka32">32 </a> <br>[ṣu]<br>adharmāt tvāṃ vimuñcāmi varayasva yathepṣitam<br>asmin vivāhe mā glāsīr ahaṃ pāpaṃ nudāmi te</div>
<div class="sloka" id="76_sloka33"> <a href="76.htm#76_sloka33">33 </a> <br>vahasva bhāryāṃ dharmeṇa deva yānīṃ sumadhyamām<br>anayā saha saṃprītim atulāṃ samavāpsyasi</div>
<div class="sloka" id="76_sloka34"> <a href="76.htm#76_sloka34">34 </a> <br>iyaṃ cāpi kumārī te śarmiṣṭhā vārṣaparvaṇī<br>saṃpūjyā satataṃ rājan mā caināṃ śayane hvayeḥ</div></body></html>