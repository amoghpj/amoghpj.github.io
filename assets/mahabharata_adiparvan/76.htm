<html><body><div class="sloka" id="76_sloka1"> <a href="76.htm#76_sloka1">1 </a> <br>[v]<br>atha dīrghasya kālasya deva yānī nṛpottama<br>vanaṃ tad eva niryātā krīḍārthaṃ varavarṇinī<br>[व्] <br>अथ दीर्घस्य कालस्य देव यानी नृपोत्तम <br>वनं तद् एव निर्याता क्रीडार्थं वरवर्णिनी </div>
<div class="sloka" id="76_sloka2"> <a href="76.htm#76_sloka2">2 </a> <br>tena dāsī sahasreṇa sārdhaṃ śarmiṣṭhayā tadā<br>tam eva deśaṃ saṃprāptā yathākāmaṃ cacāra sā<br>tābhiḥ sakhībhiḥ sahitā sarvābhir muditā bhṛśam<br>तेन दासी सहस्रेण सार्धं शर्मिष्ठया तदा <br>तम् एव देशं संप्राप्ता यथाकामं चचार सा <br>ताभिः सखीभिः सहिता सर्वाभिर् मुदिता भृशम् </div>
<div class="sloka" id="76_sloka3"> <a href="76.htm#76_sloka3">3 </a> <br>krīḍantyo 'bhiratāḥ sarvāḥ pibantyo madhumādhavīm<br>khādantyo vividhān bhakṣyān vidaśantyaḥ phalāni ca<br>क्रीडन्त्यो 'भिरताः सर्वाः पिबन्त्यो मधुमाधवीम् <br>खादन्त्यो विविधान् भक्ष्यान् विदशन्त्यः फलानि च </div>
<div class="sloka" id="76_sloka4"> <a href="76.htm#76_sloka4">4 </a> <br>punaś ca nāhuṣo rājā mṛgalipsur yadṛcchayā<br>tam eva deśaṃ saṃprāpto jalārthī śramakarśitaḥ<br>पुनश् च नाहुषो राजा मृगलिप्सुर् यदृच्छया <br>तम् एव देशं संप्राप्तो जलार्थी श्रमकर्शितः </div>
<div class="sloka" id="76_sloka5"> <a href="76.htm#76_sloka5">5 </a> <br>dadṛśe deva yānīṃ ca śarmiṣṭhāṃ tāś ca yoṣitaḥ<br>pibantīr lalamānāś ca divyābharaṇabhūṣitāḥ<br>ददृशे देव यानीं च शर्मिष्ठां ताश् च योषितः <br>पिबन्तीर् ललमानाश् च दिव्याभरणभूषिताः </div>
<div class="sloka" id="76_sloka6"> <a href="76.htm#76_sloka6">6 </a> <br>upaviṣṭāṃ ca dadṛśe deva yānīṃ śucismitām<br>rūpeṇāpratimāṃ tāsāṃ strīṇāṃ madhye varāṅganām<br>śarmiṣṭhayā sevyamānāṃ pādasaṃvāhanādibhiḥ<br>उपविष्टां च ददृशे देव यानीं शुचिस्मिताम् <br>रूपेणाप्रतिमां तासां स्त्रीणां मध्ये वराङ्गनाम् <br>शर्मिष्ठया सेव्यमानां पादसंवाहनादिभिः </div>
<div class="sloka" id="76_sloka7"> <a href="76.htm#76_sloka7">7 </a> <br>[y]<br>dvābhyāṃ kanyā sahasrābhyāṃ dve kanye parivārite<br>gotre ca nāmanī caiva dvayoḥ pṛcchāmi vām aham<br>[य्] <br>द्वाभ्यां कन्या सहस्राभ्यां द्वे कन्ये परिवारिते <br>गोत्रे च नामनी चैव द्वयोः पृच्छामि वाम् अहम् </div>
<div class="sloka" id="76_sloka8"> <a href="76.htm#76_sloka8">8 </a> <br>[dev]<br>ākhyāsyāmy aham ādatsva vacanaṃ me narādhipa<br>śukro nāmāsuraguruḥ sutāṃ jānīhi tasya mām<br>[देव्] <br>आख्यास्याम्य् अहम् आदत्स्व वचनं मे नराधिप <br>शुक्रो नामासुरगुरुः सुतां जानीहि तस्य माम् </div>
<div class="sloka" id="76_sloka9"> <a href="76.htm#76_sloka9">9 </a> <br>iyaṃ ca me sakhī dāsī yatrāhaṃ tatra gāminī<br>duhitā dānavendrasya śarmiṣṭhā vṛṣaparvaṇaḥ<br>इयं च मे सखी दासी यत्राहं तत्र गामिनी <br>दुहिता दानवेन्द्रस्य शर्मिष्ठा वृषपर्वणः </div>
<div class="sloka" id="76_sloka10"> <a href="76.htm#76_sloka10">10 </a> <br>[y]<br>kathaṃ nu te sakhī dāsī kanyeyaṃ varavarṇinī<br>asurendra sutā subhru paraṃ kautūhalaṃ hi me<br>[य्] <br>कथं नु ते सखी दासी कन्येयं वरवर्णिनी <br>असुरेन्द्र सुता सुभ्रु परं कुतूहलं हि मे </div>
<div class="sloka" id="76_sloka11"> <a href="76.htm#76_sloka11">11 </a> <br>[dev]<br>sarva eva naravyāghra vidhānam anuvartate<br>vidhānavihitaṃ matvā mā vicitrāḥ kathāḥ kṛthāḥ<br>[देव्] <br>सर्व एव नरव्याघ्र विधानम् अनुवर्तते <br>विधानविहितं मत्वा मा विचित्राः कथाः कृथाः </div>
<div class="sloka" id="76_sloka12"> <a href="76.htm#76_sloka12">12 </a> <br>rājavad rūpaveṣau te brāhmīṃ vācaṃ bibharṣi ca<br>kiṃnāmā tvaṃ kutaś cāsi kasya putraś ca śaṃsa me<br>राजवद् रूपवेषु ते ब्राह्मीं वाचं बिभर्षि च <br>किंनामा त्वं कुतश् चासि कस्य पुत्रश् च शंस मे </div>
<div class="sloka" id="76_sloka13"> <a href="76.htm#76_sloka13">13 </a> <br>[y]<br>brahmacaryeṇa kṛtsno me vedaḥ śrutipathaṃ gataḥ<br>rājāhaṃ rājaputraś ca yayātir iti viśrutaḥ<br>[य्] <br>ब्रह्मचर्येण कृत्स्नो मे वेदः श्रुतिपथं गतः <br>राजाहं राजपुत्रश् च ययातिर् इति विश्रुतः </div>
<div class="sloka" id="76_sloka14"> <a href="76.htm#76_sloka14">14 </a> <br>[dev]<br>kenāsy arthena nṛpate imaṃ deśam upāgataḥ<br>jighṛkṣur vārijaṃ kiṃ cid atha vā mṛgalipsayā<br>[देव्] <br>केनास्य् अर्थेन नृपते इमं देशम् उपागतः <br>जिघृक्षुर् वारिजं किं चिद् अथ वा मृगलिप्सया </div>
<div class="sloka" id="76_sloka15"> <a href="76.htm#76_sloka15">15 </a> <br>[y]<br>mṛgalipsur ahaṃ bhadre pānīyārtham upāgataḥ<br>bahu cāpy anuyukto 'smi tan mānujñātum arhasi<br>[य्] <br>मृगलिप्सुर् अहं भद्रे पानीयार्थम् उपागतः <br>बहु चाप्य् अनुयुक्तो 'स्मि तन् मानुज्ञातुम् अर्हसि </div>
<div class="sloka" id="76_sloka16"> <a href="76.htm#76_sloka16">16 </a> <br>[dev]<br>dvābhyāṃ kanyā sahasrābhyāṃ dāsyā śarmiṣṭhayā saha<br>tvadadhīnāsmi bhadraṃ te sakhā bhartā ca me bhava<br>[देव्] <br>द्वाभ्यां कन्या सहस्राभ्यां दास्या शर्मिष्ठया सह <br>त्वदधीनास्मि भद्रं ते सखा भर्ता च मे भव </div>
<div class="sloka" id="76_sloka17"> <a href="76.htm#76_sloka17">17 </a> <br>[y]<br>viddhy auśanasi bhadraṃ te na tvām arho 'smi bhāmini<br>avivāhyā hi rājāno deva yāni pitus tava<br>[य्] <br>विद्ध्य् अुशनसि भद्रं ते न त्वाम् अर्हो 'स्मि भामिनि <br>अविवाह्या हि राजानो देव यानि पितुस् तव </div>
<div class="sloka" id="76_sloka18"> <a href="76.htm#76_sloka18">18 </a> <br>[dev]<br>saṃsṛṣṭaṃ brahmaṇā kṣatraṃ kṣatraṃ ca brahma saṃhitam<br>ṛṣiś ca ṛṣiputraś ca nāhuṣāṅga vadasva mām<br>[देव्] <br>संसृष्टं ब्रह्मणा क्षत्रं क्षत्रं च ब्रह्म संहितम् <br>ऋषिश् च ऋषिपुत्रश् च नाहुषाङ्ग वदस्व माम् </div>
<div class="sloka" id="76_sloka19"> <a href="76.htm#76_sloka19">19 </a> <br>[y]<br>ekadehodbhavā varṇāś catvāro 'pi varāṅgane<br>pṛthag dharmāḥ pṛthak śaucās teṣāṃ tu brāhmaṇo varaḥ<br>[य्] <br>एकदेहोद्भवा वर्णाश् चत्वारो 'पि वराङ्गने <br>पृथग् धर्माः पृथक् शुचास् तेषां तु ब्राह्मणो वरः </div>
<div class="sloka" id="76_sloka20"> <a href="76.htm#76_sloka20">20 </a> <br>[dev]<br>pāṇidharmo nāhuṣāyaṃ na pumbhiḥ sevitaḥ purā<br>taṃ me tvam agrahīr agre vṛṇomi tvām ahaṃ tataḥ<br>[देव्] <br>पाणिधर्मो नाहुषायं न पुम्भिः सेवितः पुरा <br>तं मे त्वम् अग्रहीर् अग्रे वृणोमि त्वाम् अहं ततः </div>
<div class="sloka" id="76_sloka21"> <a href="76.htm#76_sloka21">21 </a> <br>kathaṃ nu me manasvinyāḥ pāṇim anyaḥ pumān spṛśet<br>gṛhītam ṛṣiputreṇa svayaṃ vāpy ṛṣiṇā tvayā<br>कथं नु मे मनस्विन्याः पाणिम् अन्यः पुमान् स्पृशेत् <br>गृहीतम् ऋषिपुत्रेण स्वयं वाप्य् ऋषिणा त्वया </div>
<div class="sloka" id="76_sloka22"> <a href="76.htm#76_sloka22">22 </a> <br>[y]<br>kruddhād āśīviṣāt sarpāj jvalanāt sarvato mukhāt<br>durādharṣataro vipraḥ puruṣeṇa vijānatā<br>[य्] <br>क्रुद्धाद् आशीविषात् सर्पाज् ज्वलनात् सर्वतो मुखात् <br>दुराधर्षतरो विप्रः पुरुषेण विजानता </div>
<div class="sloka" id="76_sloka23"> <a href="76.htm#76_sloka23">23 </a> <br>[dev]<br>katham āśīviṣāt sarpāj jvalanāt sarvato mukhāt<br>durādharṣataro vipra ity āttha puruṣarṣabha<br>[देव्] <br>कथम् आशीविषात् सर्पाज् ज्वलनात् सर्वतो मुखात् <br>दुराधर्षतरो विप्र इत्य् आत्थ पुरुषर्षभ </div>
<div class="sloka" id="76_sloka24"> <a href="76.htm#76_sloka24">24 </a> <br>[y]<br>ekam āśīviṣo hanti śastreṇaikaś ca vadhyate<br>hanti vipraḥ sarāṣṭrāṇi purāṇy api hi kopitaḥ<br>[य्] <br>एकम् आशीविषो हन्ति शस्त्रेणैकश् च वध्यते <br>हन्ति विप्रः सराष्ट्राणि पुराण्य् अपि हि कोपितः </div>
<div class="sloka" id="76_sloka25"> <a href="76.htm#76_sloka25">25 </a> <br>durādharṣataro vipras tasmād bhīru mato mama<br>ato 'dattāṃ ca pitrā tvāṃ bhadre na vivahāmy aham<br>दुराधर्षतरो विप्रस् तस्माद् भीरु मतो मम <br>अतो 'दत्तां च पित्रा त्वां भद्रे न विवहाम्य् अहम् </div>
<div class="sloka" id="76_sloka26"> <a href="76.htm#76_sloka26">26 </a> <br>[dev]<br>dattāṃ vahasva pitrā māṃ tvaṃ hi rājan vṛto mayā<br>ayācato bhayaṃ nāsti dattāṃ ca pratigṛhṇataḥ<br>[देव्] <br>दत्तां वहस्व पित्रा मां त्वं हि राजन् वृतो मया <br>अयाचतो भयं नास्ति दत्तां च प्रतिगृह्णतः </div>
<div class="sloka" id="76_sloka27"> <a href="76.htm#76_sloka27">27 </a> <br>[v]<br>tvaritaṃ deva yānyātha preṣitaṃ pitur ātmanaḥ<br>śrutvaiva ca sa rājānaṃ darśayām āsa bhārgavaḥ<br>[व्] <br>त्वरितं देव यान्याथ प्रेषितं पितुर् आत्मनः <br>श्रुत्वैव च स राजानं दर्शयाम् आस भार्गवः </div>
<div class="sloka" id="76_sloka28"> <a href="76.htm#76_sloka28">28 </a> <br>dṛṣṭvaiva cāgataṃ śukraṃ yayātiḥ pṛthivīpatiḥ<br>vavande brāhmaṇaṃ kāvyaṃ prāñjaliḥ praṇataḥ sthitaḥ<br>दृष्ट्वैव चागतं शुक्रं ययातिः पृथिवीपतिः <br>ववन्दे ब्राह्मणं काव्यं प्राञ्जलिः प्रणतः स्थितः </div>
<div class="sloka" id="76_sloka29"> <a href="76.htm#76_sloka29">29 </a> <br>[dev]<br>rājāyaṃ nāhuṣas tāta durge me pāṇim agrahīt<br>namas te dehi mām asmai nānyaṃ loke patiṃ vṛṇe<br>[देव्] <br>राजायं नाहुषस् तात दुर्गे मे पाणिम् अग्रहीत् <br>नमस् ते देहि माम् अस्मै नान्यं लोके पतिं वृणे </div>
<div class="sloka" id="76_sloka30"> <a href="76.htm#76_sloka30">30 </a> <br>[ṣu]<br>vṛto 'nayā patir vīra sutayā tvaṃ mameṣṭayā<br>gṛhāṇemāṃ mayā dattāṃ mahiṣīṃ nahuṣātmaja<br>[षु] <br>वृतो 'नया पतिर् वीर सुतया त्वं ममेष्टया <br>गृहाणेमां मया दत्तां महिषीं नहुषात्मज </div>
<div class="sloka" id="76_sloka31"> <a href="76.htm#76_sloka31">31 </a> <br>[y]<br>adharmo na spṛśed evaṃ mahān mām iha bhārgava<br>varṇasaṃkarajo brahmann iti tvāṃ pravṛṇomy aham<br>[य्] <br>अधर्मो न स्पृशेद् एवं महान् माम् इह भार्गव <br>वर्णसंकरजो ब्रह्मन्न् इति त्वां प्रवृणोम्य् अहम् </div>
<div class="sloka" id="76_sloka32"> <a href="76.htm#76_sloka32">32 </a> <br>[ṣu]<br>adharmāt tvāṃ vimuñcāmi varayasva yathepṣitam<br>asmin vivāhe mā glāsīr ahaṃ pāpaṃ nudāmi te<br>[षु] <br>अधर्मात् त्वां विमुञ्चामि वरयस्व यथेप्षितम् <br>अस्मिन् विवाहे मा ग्लासीर् अहं पापं नुदामि ते </div>
<div class="sloka" id="76_sloka33"> <a href="76.htm#76_sloka33">33 </a> <br>vahasva bhāryāṃ dharmeṇa deva yānīṃ sumadhyamām<br>anayā saha saṃprītim atulāṃ samavāpsyasi<br>वहस्व भार्यां धर्मेण देव यानीं सुमध्यमाम् <br>अनया सह संप्रीतिम् अतुलां समवाप्स्यसि </div>
<div class="sloka" id="76_sloka34"> <a href="76.htm#76_sloka34">34 </a> <br>iyaṃ cāpi kumārī te śarmiṣṭhā vārṣaparvaṇī<br>saṃpūjyā satataṃ rājan mā caināṃ śayane hvayeḥ<br>इयं चापि कुमारी ते शर्मिष्ठा वार्षपर्वणी <br>संपूज्या सततं राजन् मा चैनां शयने ह्वयेः </div></body></html>