<html><body><div class="sloka" id="11_sloka1"> <a href="11.htm#11_sloka1">1 </a> <br>[du]<br>sakhā babhūva me pūrvaṃ khagamo nāma vai dvijaḥ<br>bhṛśaṃ saṃśitavāk tāta tapobalasamanvitaḥ</div>
<div class="sloka" id="11_sloka2"> <a href="11.htm#11_sloka2">2 </a> <br>sa mayā krīḍatā bālye kṛtvā tārṇam athoragam<br>agnihotre prasaktaḥ san bhīṣitaḥ pramumoha vai</div>
<div class="sloka" id="11_sloka3"> <a href="11.htm#11_sloka3">3 </a> <br>labdhvā ca sa punaḥ saṃjñāṃ mām uvāca tapodhanaḥ<br>nirdahann iva kopena satyavāk saṃśitavrataḥ</div>
<div class="sloka" id="11_sloka4"> <a href="11.htm#11_sloka4">4 </a> <br>yathā vīryas tvayā sarpaḥ kṛto 'yaṃ mad vibhīṣayā<br>tathā vīryo bhujaṃgas tvaṃ mama kopād bhaviṣyasi</div>
<div class="sloka" id="11_sloka5"> <a href="11.htm#11_sloka5">5 </a> <br>tasyāhaṃ tapaso vīryaṃ jānamānas tapodhana<br>bhṛśam udvignahṛdayas tam avocaṃ vanaukasam</div>
<div class="sloka" id="11_sloka6"> <a href="11.htm#11_sloka6">6 </a> <br>prayataḥ saṃbhramāc caiva prāñjaliḥ praṇataḥ sthitaḥ<br>sakheti hasatedaṃ te narmārthaṃ vai kṛtaṃ mayā</div>
<div class="sloka" id="11_sloka7"> <a href="11.htm#11_sloka7">7 </a> <br>kṣantum arhasi me brahmañ śāpo 'yaṃ vinivartyatām<br>so 'tha mām abravīd dṛṣṭvā bhṛśam udvignacetasam</div>
<div class="sloka" id="11_sloka8"> <a href="11.htm#11_sloka8">8 </a> <br>muhur uṣṇaṃ viniḥśvasya susaṃbhrāntas tapodhanaḥ<br>nānṛtaṃ vai mayā proktaṃ bhavitedaṃ kathaṃ cana</div>
<div class="sloka" id="11_sloka9"> <a href="11.htm#11_sloka9">9 </a> <br>yat tu vakṣyāmi te vākyaṃ śṛṇu tan me dhṛtavrata<br>śrutvā ca hṛdi te vākyam idam astu tapodhana</div>
<div class="sloka" id="11_sloka10"> <a href="11.htm#11_sloka10">10 </a> <br>utpatsyati rurur nāma pramater ātmajaḥ śuciḥ<br>taṃ dṛṣṭvā śāpamokṣas te bhavitā nacirād iva</div>
<div class="sloka" id="11_sloka11"> <a href="11.htm#11_sloka11">11 </a> <br>sa tvaṃ rurur iti khyātaḥ pramater ātmajaḥ śuciḥ<br>svarūpaṃ pratilabhyāham adya vakṣyāmi te hitam</div>
<div class="sloka" id="11_sloka12"> <a href="11.htm#11_sloka12">12 </a> <br>ahiṃsā paramo dharmaḥ sarvaprāṇabhṛtāṃ smṛtaḥ<br>tasmāt prāṇabhṛtaḥ sarvān na hiṃsyād brāhmaṇaḥ kva cit</div>
<div class="sloka" id="11_sloka13"> <a href="11.htm#11_sloka13">13 </a> <br>brāhmaṇaḥ saumya eveha jāyateti parā śrutiḥ<br>vedavedāṅgavit tāta sarvabhūtābhaya pradaḥ</div>
<div class="sloka" id="11_sloka14"> <a href="11.htm#11_sloka14">14 </a> <br>ahiṃsā satyavacanaṃ kṣamā ceti viniścitam<br>brāhmaṇasya paro dharmo vedānāṃ dharaṇād api</div>
<div class="sloka" id="11_sloka15"> <a href="11.htm#11_sloka15">15 </a> <br>kṣatriyasya tu yo dharmaḥ sa neheṣyati vai tava<br>daṇḍadhāraṇam ugratvaṃ prajānāṃ paripālanam</div>
<div class="sloka" id="11_sloka16"> <a href="11.htm#11_sloka16">16 </a> <br>tad idaṃ kṣatriyasyāsīt karma vai śṛṇu me ruro<br>janamejayasya dharmātman sarpāṇāṃ hiṃsanaṃ purā</div></body></html>