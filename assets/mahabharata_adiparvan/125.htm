<html><body><div class="sloka" id="125_sloka1"> <a href="125.htm#125_sloka1">1 </a> <br>[vai]<br>kururāje ca raṅgasthe bhīme ca balināṃ vare<br>pakṣapāta kṛtasnehaḥ sa dvidhevābhavaj janaḥ</div>
<div class="sloka" id="125_sloka2"> <a href="125.htm#125_sloka2">2 </a> <br>hā vīra kururājeti hā bhīmeti ca nardatām<br>puruṣāṇāṃ suvipulāḥ praṇādāḥ sahasotthitāḥ</div>
<div class="sloka" id="125_sloka3"> <a href="125.htm#125_sloka3">3 </a> <br>tataḥ kṣubdhārṇava nibhaṃ raṅgam ālokya buddhimān<br>bhāradvājaḥ priyaṃ putram aśvatthāmānam abravīt</div>
<div class="sloka" id="125_sloka4"> <a href="125.htm#125_sloka4">4 </a> <br>vārayaitau mahāvīryau kṛtayogyāv ubhāv api<br>mā bhūd raṅga prakopo 'yaṃ bhīma duryodhanodbhavaḥ</div>
<div class="sloka" id="125_sloka5"> <a href="125.htm#125_sloka5">5 </a> <br>tatas tāv udyatagadau guruputreṇa vāritau<br>yugāntānila saṃkṣubdhau mahāvegāv ivārṇavau</div>
<div class="sloka" id="125_sloka6"> <a href="125.htm#125_sloka6">6 </a> <br>tato raṅgāṅgaṇa gato droṇo vacanam abravīt<br>nivārya vāditragaṇaṃ mahāmeghasamasvanam</div>
<div class="sloka" id="125_sloka7"> <a href="125.htm#125_sloka7">7 </a> <br>yo me putrāt priyataraḥ sarvāstraviduṣāṃ varaḥ<br>aindrir indrānuja samaḥ sa pārtho dṛśyatām iti</div>
<div class="sloka" id="125_sloka8"> <a href="125.htm#125_sloka8">8 </a> <br>ācārya vacanenātha kṛtasvastyayano yuvā<br>baddhagodhāṅguli trāṇaḥ pūrṇatūṇaḥ sakārmukaḥ</div>
<div class="sloka" id="125_sloka9"> <a href="125.htm#125_sloka9">9 </a> <br>kāñcanaṃ kavacaṃ bibhrat pratyadṛśyata phalgunaḥ<br>sārkaḥ sendrāyudha taḍit sasaṃdhya iva toyadaḥ</div>
<div class="sloka" id="125_sloka10"> <a href="125.htm#125_sloka10">10 </a> <br>tataḥ sarvasya raṅgasya samutpiñjo 'bhavan mahān<br>pravādyanta ca vādyāni saśaṅkhāni samantataḥ</div>
<div class="sloka" id="125_sloka11"> <a href="125.htm#125_sloka11">11 </a> <br>eṣa kuntīsutaḥ śrīmān eṣa pāṇḍavamadhyamaḥ<br>eṣa putro mahendrasya kurūṇām eṣa rakṣitā</div>
<div class="sloka" id="125_sloka12"> <a href="125.htm#125_sloka12">12 </a> <br>eṣo 'straviduṣāṃ śreṣṭha eṣa dharmabhṛtāṃ varaḥ<br>eṣa śīlavatāṃ cāpi śīlajñānanidhiḥ paraḥ</div>
<div class="sloka" id="125_sloka13"> <a href="125.htm#125_sloka13">13 </a> <br>ity evam atulā vācaḥ śṛṇvantyāḥ prekṣa keritāḥ<br>kuntyāḥ prasnava saṃmiśrair asraiḥ klinnam uro 'bhavat</div>
<div class="sloka" id="125_sloka14"> <a href="125.htm#125_sloka14">14 </a> <br>tena śabdena mahatā pūrṇaśrutir athābravīt<br>dhṛtarāṣṭro naraśreṣṭho viduraṃ hṛṣṭamānasaḥ</div>
<div class="sloka" id="125_sloka15"> <a href="125.htm#125_sloka15">15 </a> <br>kṣattaḥ kṣubdhārṇava nibhaḥ kim eṣa sumahāsvanaḥ<br>sahasaivotthito raṅge bhindann iva nabhastalam</div>
<div class="sloka" id="125_sloka16"> <a href="125.htm#125_sloka16">16 </a> <br>[vidura]<br>eṣa pārtho mahārāja phalgunaḥ pāṇḍunandanaḥ<br>avatīrṇaḥ sakavacas tatraiṣa sumahāsvanaḥ</div>
<div class="sloka" id="125_sloka17"> <a href="125.htm#125_sloka17">17 </a> <br>[dhṛ]<br>dhanyo 'smy anugṛhīto 'smi rakṣito 'smi mahāmate<br>pṛthāraṇi samudbhūtais tribhiḥ pāṇḍava vahnibhiḥ</div>
<div class="sloka" id="125_sloka18"> <a href="125.htm#125_sloka18">18 </a> <br>[vai]<br>tasmin samudite raṅge kathaṃ cit paryavasthite<br>darśayām āsa bībhatsur ācāryād astralāghavam</div>
<div class="sloka" id="125_sloka19"> <a href="125.htm#125_sloka19">19 </a> <br>āgneyenāsṛjad vahniṃ vāruṇenāsṛjat payaḥ<br>vāyavyenāsṛjad vāyuṃ pārjanyenāsṛjad dhanān</div>
<div class="sloka" id="125_sloka20"> <a href="125.htm#125_sloka20">20 </a> <br>bhaumena prāviśad bhūmiṃ pārvatenāsṛjad girīn<br>antardhānena cāstreṇa punar antarhito 'bhavat</div>
<div class="sloka" id="125_sloka21"> <a href="125.htm#125_sloka21">21 </a> <br>kṣaṇāt prāṃśuḥ kṣaṇād dhrasvaḥ kṣaṇāc ca rathadhūr gataḥ<br>kṣaṇena rathamadhyasthaḥ kṣaṇenāvāpatan mahīm</div>
<div class="sloka" id="125_sloka22"> <a href="125.htm#125_sloka22">22 </a> <br>sukumāraṃ ca sūkṣmaṃ ca guruṃ cāpi gurupriyaḥ<br>sauṣṭhavenābhisaṃyuktaḥ so 'vidhyad vividhaiḥ śaraiḥ</div>
<div class="sloka" id="125_sloka23"> <a href="125.htm#125_sloka23">23 </a> <br>bhramataś ca varāhasya lohasya pramukhe samam<br>pañcabāṇān asaṃsaktān sa mumocaika bāṇavat</div>
<div class="sloka" id="125_sloka24"> <a href="125.htm#125_sloka24">24 </a> <br>gavye viṣāṇa kośe ca cale rajjvavalambite<br>nicakhāna mahāvīryaḥ sāyakān ekaviṃśatim</div>
<div class="sloka" id="125_sloka25"> <a href="125.htm#125_sloka25">25 </a> <br>ity evamādi sumahat khaḍge dhanuṣi cābhavat<br>gadāyāṃ śastrakuśalo darśanāni vyadarśayat</div>
<div class="sloka" id="125_sloka26"> <a href="125.htm#125_sloka26">26 </a> <br>tataḥ samāptabhūyiṣṭhe tasmin karmāṇi bhārata<br>mandī bhūte samāje ca vāditrasya ca nisvane</div>
<div class="sloka" id="125_sloka27"> <a href="125.htm#125_sloka27">27 </a> <br>dvāradeśāt samudbhūto māhātmya balasūcakaḥ<br>vajraniṣpeṣa sadṛśaḥ śuśruve bhujanisvanaḥ</div>
<div class="sloka" id="125_sloka28"> <a href="125.htm#125_sloka28">28 </a> <br>dīryante kiṃ nu girayaḥ kiṃsvid bhūmir vidīryate<br>kiṃsvid āpūryate vyoma jalabhāra ghanair ghanaiḥ</div>
<div class="sloka" id="125_sloka29"> <a href="125.htm#125_sloka29">29 </a> <br>raṅgasyaivaṃ matir abhūt kṣaṇena vasudhādhipa<br>dvāraṃ cābhimukhāḥ sarve babhūvuḥ prekṣakās tadā</div>
<div class="sloka" id="125_sloka30"> <a href="125.htm#125_sloka30">30 </a> <br>pañcabhir bhrātṛbhiḥ pārthair droṇaḥ parivṛto babhau<br>pañca tāreṇa saṃyuktaḥ sāvitreṇeva candramāḥ</div>
<div class="sloka" id="125_sloka31"> <a href="125.htm#125_sloka31">31 </a> <br>aśvatthāmnā ca sahitaṃ bhrātṝṇāṃ śatam ūrjitam<br>duryodhanaṃm amitraghnam utthitaṃ paryavārayat</div></body></html>