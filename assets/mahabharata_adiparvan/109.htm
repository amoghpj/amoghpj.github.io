<html><body><div class="sloka" id="109_sloka1"> <a href="109.htm#109_sloka1">1 </a> <br>[j]<br>kathito dhārtarāṣṭrāṇām ārṣaḥ saṃbhava uttamaḥ<br>amānuṣo mānuṣāṇāṃ bhavatā brahma vittama</div>
<div class="sloka" id="109_sloka2"> <a href="109.htm#109_sloka2">2 </a> <br>nāmadheyāni cāpy eṣāṃ kathyamānāni bhāgaśaḥ<br>tvattaḥ śrutāni me brahman pāṇḍavānāṃ tu kīrtaya</div>
<div class="sloka" id="109_sloka3"> <a href="109.htm#109_sloka3">3 </a> <br>te hi sarve mahātmāno devarājaparākramāḥ<br>tvayaivāṃśāvataraṇe deva bhāgāḥ prakīrtitāḥ</div>
<div class="sloka" id="109_sloka4"> <a href="109.htm#109_sloka4">4 </a> <br>tasmād icchāmy ahaṃ śrotum atimānuṣa karmaṇām<br>teṣām ājananaṃ sarvaṃ vaiśampāyana kīrtaya</div>
<div class="sloka" id="109_sloka5"> <a href="109.htm#109_sloka5">5 </a> <br>[v]<br>rājā pāṇḍur mahāraṇye mṛgavyālaniṣevite<br>vane maithuna kālasthaṃ dadarśa mṛgayūthapam</div>
<div class="sloka" id="109_sloka6"> <a href="109.htm#109_sloka6">6 </a> <br>tatas tāṃ ca mṛgīṃ taṃ ca rukmapuṅkhaiḥ supatribhiḥ<br>nirbibheda śarais tīkṣṇaiḥ pāṇḍuḥ pañcabhir āśugaiḥ</div>
<div class="sloka" id="109_sloka7"> <a href="109.htm#109_sloka7">7 </a> <br>sa ca rājan mahātejā ṛṣiputras tapodhanaḥ<br>bhāryayā saha tejasvī mṛgarūpeṇa saṃgataḥ</div>
<div class="sloka" id="109_sloka8"> <a href="109.htm#109_sloka8">8 </a> <br>saṃsaktas tu tayā mṛgyā mānuṣīm īrayan giram<br>kṣaṇena patito bhūmau vilalāpākulendriyaḥ</div>
<div class="sloka" id="109_sloka9"> <a href="109.htm#109_sloka9">9 </a> <br>[mṛga]<br>kāmamanyuparītāpi buddhyaṅga rahitāpi ca<br>varjayanti nṛśaṃsāni pāpeṣv abhiratā narāḥ</div>
<div class="sloka" id="109_sloka10"> <a href="109.htm#109_sloka10">10 </a> <br>na vidhiṃ grasate prajñā prajñāṃ tu grasate vidhiḥ<br>vidhiparyāgatān arthān prajñā na pratipadyate</div>
<div class="sloka" id="109_sloka11"> <a href="109.htm#109_sloka11">11 </a> <br>śaśvad dharmātmanāṃ mukhye kule jātasya bhārata<br>kāmalobhābhibhūtasya kathaṃ te calitā matiḥ</div>
<div class="sloka" id="109_sloka12"> <a href="109.htm#109_sloka12">12 </a> <br>[p]<br>śatrūṇāṃ yā vadhe vṛttiḥ sā mṛgāṇāṃ vadhe smṛtā<br>rājñāṃ mṛgana māṃ mohāt tvaṃ garhayitum arhasi</div>
<div class="sloka" id="109_sloka13"> <a href="109.htm#109_sloka13">13 </a> <br>acchadmanāmāyayā ca mṛgāṇāṃ vadha iṣyate<br>sa eva dharmo rājñāṃ tu tad vidvān kiṃ nu garhase</div>
<div class="sloka" id="109_sloka14"> <a href="109.htm#109_sloka14">14 </a> <br>agastyaḥ satram āsīnaś cacāra mṛgayām ṛṣiḥ<br>āraṇyān sarvadaivatyān mṛgān prokṣya mahāvane</div>
<div class="sloka" id="109_sloka15"> <a href="109.htm#109_sloka15">15 </a> <br>pramāṇa dṛṣṭadharmeṇa katham asmān vigarhase<br>agastyasyābhicāreṇa yuṣmākaṃ vai vapā hutā</div>
<div class="sloka" id="109_sloka16"> <a href="109.htm#109_sloka16">16 </a> <br>[mṛga]<br>na ripūn vai samuddiśya vimuñcanti purā śarān<br>randhra eṣāṃ viśeṣeṇa vadhakālaḥ praśasyate</div>
<div class="sloka" id="109_sloka17"> <a href="109.htm#109_sloka17">17 </a> <br>[p]<br>pramattam apramattaṃ vā vivṛtaṃ ghnanti caujasā<br>upāyair iṣubhis tīkṣṇaiḥ kasmān mṛgavigarhase</div>
<div class="sloka" id="109_sloka18"> <a href="109.htm#109_sloka18">18 </a> <br>[m]<br>nāhaṃ ghnantaṃ mṛgān rājan vigarhe ātmakāraṇāt<br>maithunaṃ tu pratīkṣyaṃ me syāt tvayehānṛśaṃsataḥ</div>
<div class="sloka" id="109_sloka19"> <a href="109.htm#109_sloka19">19 </a> <br>sarvabhūtahite kāle sarvabhūtepsite tathā<br>ko hi vidvān mṛgaṃ hanyāc carantaṃ maithunaṃ vane<br>puruṣārtha phalaṃ kāntaṃ yat tvayā vitathaṃ kṛtam</div>
<div class="sloka" id="109_sloka20"> <a href="109.htm#109_sloka20">20 </a> <br>pauravāṇām ṛṣīṇāṃ ca teṣām akliṣṭakarmaṇām<br>vaṃśe jātasya kauravya nānurūpam idaṃ tava</div>
<div class="sloka" id="109_sloka21"> <a href="109.htm#109_sloka21">21 </a> <br>nṛśaṃsaṃ karma sumahat sarvalokavigarhitam<br>asvargyam ayaśasyaṃ ca adharmiṣṭhaṃ ca bhārata</div>
<div class="sloka" id="109_sloka22"> <a href="109.htm#109_sloka22">22 </a> <br>strī bhogānāṃ viśeṣajñaḥ śāstradharmārthatattvavit<br>nārhas tvaṃ surasaṃkāśa kartum asvargyam īdṛśam</div>
<div class="sloka" id="109_sloka23"> <a href="109.htm#109_sloka23">23 </a> <br>tvayā nṛśaṃsakartāraḥ pāpācārāś ca mānavāḥ<br>nigrāhyāḥ pārthivaśreṣṭha trivargaparivarjitāḥ</div>
<div class="sloka" id="109_sloka24"> <a href="109.htm#109_sloka24">24 </a> <br>kiṃ kṛtaṃ te naraśreṣṭha nighnato mām anāgasam<br>muniṃ mūlaphalāhāraṃ mṛgaveṣa dharaṃ nṛpa<br>vasamānam araṇyeṣu nityaṃ śama parāyaṇam</div>
<div class="sloka" id="109_sloka25"> <a href="109.htm#109_sloka25">25 </a> <br>tvayāhaṃ hiṃsito yasmāt tasmāt tvām apy asaṃśayam<br>dvayor nṛśaṃsakartāram avaśaṃ kāmamohitam<br>jīvitāntakaro bhāva evam evāgamiṣyati</div>
<div class="sloka" id="109_sloka26"> <a href="109.htm#109_sloka26">26 </a> <br>ahaṃ hi kiṃdamo nāma tapasāpratimo muniḥ<br>vyapatrapan manuṣyāṇāṃ mṛgyāṃ maithunam ācaram</div>
<div class="sloka" id="109_sloka27"> <a href="109.htm#109_sloka27">27 </a> <br>mṛgo bhūtvā mṛgaiḥ sārdhaṃ carāmi gahane vane<br>na tu te brahmahatyeyaṃ bhaviṣyaty avijānataḥ<br>mṛgarūpadharaṃ hatvā mām evaṃ kāmamohitam</div>
<div class="sloka" id="109_sloka28"> <a href="109.htm#109_sloka28">28 </a> <br>asya tu tvaṃ phalaṃ mūḍha prāpsyasīdṛśam eva hi<br>priyayā saha saṃvāsaṃ prāpya kāmavimohitaḥ<br>tvam apy asyām avasthāyāṃ pretalokaṃ gamiṣyasi</div>
<div class="sloka" id="109_sloka29"> <a href="109.htm#109_sloka29">29 </a> <br>antakāle ca saṃvāsaṃ yayā gantāsi kanyayā<br>pretarājavaśaṃ prāptaṃ sarvabhūtaduratyayam<br>bhaktyā matimatāṃ śreṣṭha saiva tvām anuyāsyati</div>
<div class="sloka" id="109_sloka30"> <a href="109.htm#109_sloka30">30 </a> <br>vartamānaḥ sukhe duḥkhaṃ yathāhaṃ prāptitas tvayā<br>tathā sukhaṃ tvāṃ saṃprāptaṃ duḥkham abhyāgamiṣyati</div></body></html>