<html><body><div class="sloka" id="15_sloka1"> <a href="15.htm#15_sloka1">1 </a> <br>[s]<br>etasminn eva kāle tu bhaginyau te tapodhana<br>apaśyatāṃ samāyāntam uccaiḥśravasam antikāt</div>
<div class="sloka" id="15_sloka2"> <a href="15.htm#15_sloka2">2 </a> <br>yaṃ taṃ devagaṇāḥ sarve hṛṣṭarūpā apūjayan<br>mathyamāne 'mṛte jātam aśvaratnam anuttamam</div>
<div class="sloka" id="15_sloka3"> <a href="15.htm#15_sloka3">3 </a> <br>mahaughabalam aśvānām uttamaṃ javatāṃ varam<br>śrīmantam ajaraṃ divyaṃ sarvalakṣaṇalakṣitam</div>
<div class="sloka" id="15_sloka4"> <a href="15.htm#15_sloka4">4 </a> <br>[ṣ]<br>kathaṃ tad amṛtaṃ devair mathitaṃ kva ca śaṃsa me<br>yatra jajñe mahāvīryaḥ so 'śvarājo mahādyutiḥ</div>
<div class="sloka" id="15_sloka5"> <a href="15.htm#15_sloka5">5 </a> <br>[s]<br>jvalantam acalaṃ meruṃ tejorāśim anuttamam<br>ākṣipantaṃ prabhāṃ bhānoḥ svaśṛṅgaiḥ kāñcanojjvalaiḥ</div>
<div class="sloka" id="15_sloka6"> <a href="15.htm#15_sloka6">6 </a> <br>kāñcanābharaṇaṃ citraṃ devagandharvasevitam<br>aprameyam anādhṛṣyam adharmabahulair janaiḥ</div>
<div class="sloka" id="15_sloka7"> <a href="15.htm#15_sloka7">7 </a> <br>vyālair ācaritaṃ ghorair divyauṣadhividīpitam<br>nākam āvṛtya tiṣṭhantam ucchrayeṇa mahāgirim</div>
<div class="sloka" id="15_sloka8"> <a href="15.htm#15_sloka8">8 </a> <br>agamyaṃ manasāpy anyair nadī vṛkṣasamanvitam<br>nānā patagasaṃghaiś ca nāditaṃ sumanoharaiḥ</div>
<div class="sloka" id="15_sloka9"> <a href="15.htm#15_sloka9">9 </a> <br>tasya pṛṣṭham upāruhya bahuratnācitaṃ śubham<br>ananta kalpam udviddhaṃ surāḥ sarve mahaujasaḥ</div>
<div class="sloka" id="15_sloka10"> <a href="15.htm#15_sloka10">10 </a> <br>te mantrayitum ārabdhās tatrāsīnā divaukasaḥ<br>amṛtārthe samāgamya tapo niyamasaṃsthitāḥ</div>
<div class="sloka" id="15_sloka11"> <a href="15.htm#15_sloka11">11 </a> <br>tatra nārāyaṇo devo brāhmaṇam idam abravīt<br>cintayatsu sureṣv evaṃ mantrayatsu ca sarvaśaḥ</div>
<div class="sloka" id="15_sloka12"> <a href="15.htm#15_sloka12">12 </a> <br>devair asurasaṃghaiś ca mathyatāṃ kalaśodadhiḥ<br>bhaviṣyaty amṛtaṃ tatra mathyamāne mahodadhau</div></body></html>