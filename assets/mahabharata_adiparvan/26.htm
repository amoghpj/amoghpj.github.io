<html><body><div class="sloka" id="26_sloka1"> <a href="26.htm#26_sloka1">1 </a> <br>[s]<br>spṛṣṭamātrā tu padbhyāṃ sa garuḍena balīyasā<br>abhajyata taroḥ śākhā bhagnāṃ cainām adhārayat</div>
<div class="sloka" id="26_sloka2"> <a href="26.htm#26_sloka2">2 </a> <br>tāṃ bhagnāṃ sa mahāśākhāṃ smayan samavalokayan<br>athātra lambato 'paśyad vālakhilyān adhomukhān</div>
<div class="sloka" id="26_sloka3"> <a href="26.htm#26_sloka3">3 </a> <br>sa tadvināśasaṃtrāsād anupatya khagādhipaḥ<br>śākhām āsyena jagrāha teṣām evānvavekṣayā<br>śanaiḥ paryapatat pakṣī parvatān praviśātayan</div>
<div class="sloka" id="26_sloka4"> <a href="26.htm#26_sloka4">4 </a> <br>evaṃ so 'bhyapatad deśān bahūn sagaja kacchapaḥ<br>dayārthaṃ vālakhilyānāṃ na ca sthānam avindata</div>
<div class="sloka" id="26_sloka5"> <a href="26.htm#26_sloka5">5 </a> <br>sa gatvā parvataśreṣṭhaṃ gandhamādanam avyayam<br>dadarśa kaśyapaṃ tatra pitaraṃ tapasi sthitam</div>
<div class="sloka" id="26_sloka6"> <a href="26.htm#26_sloka6">6 </a> <br>dadarśa taṃ pitā cāpi divyarūpaṃ vihaṃgamam<br>tejo vīryabalopetaṃ manomārutaraṃhasam</div>
<div class="sloka" id="26_sloka7"> <a href="26.htm#26_sloka7">7 </a> <br>śailaśṛṅgapratīkāśaṃ brahmadaṇḍam ivodyatam<br>acintyam anabhijñeyaṃ sarvabhūtabhayaṃkaram</div>
<div class="sloka" id="26_sloka8"> <a href="26.htm#26_sloka8">8 </a> <br>māyāvīryadharaṃ sākṣād agnim iddham ivodyatam<br>apradhṛṣyam ajeyaṃ ca devadānavarākṣasaiḥ</div>
<div class="sloka" id="26_sloka9"> <a href="26.htm#26_sloka9">9 </a> <br>bhettāraṃ giriśṛṅgāṇāṃ nadī jalaviśoṣaṇam<br>lokasaṃloḍanaṃ ghoraṃ kṛtāntasamadarśanam</div>
<div class="sloka" id="26_sloka10"> <a href="26.htm#26_sloka10">10 </a> <br>tam āgatam abhiprekṣya bhagavān kaśyapas tadā<br>viditvā cāsya saṃkalpam idaṃ vacanam abravīt</div>
<div class="sloka" id="26_sloka11"> <a href="26.htm#26_sloka11">11 </a> <br>putra mā sāhasaṃ kārṣīr mā sadyo lapsyase vyathām<br>mā tvā daheyuḥ saṃkruddhā vālakhilyā marīcipāḥ</div>
<div class="sloka" id="26_sloka12"> <a href="26.htm#26_sloka12">12 </a> <br>prasādayām āsa sa tān kaśyapaḥ putrakāraṇāt<br>vālakhilyāṃs tapaḥsiddhān idam uddiśya kāraṇam</div>
<div class="sloka" id="26_sloka13"> <a href="26.htm#26_sloka13">13 </a> <br>prajāhitārtham ārambho garuḍasya tapodhanāḥ<br>cikīrṣati mahat karma tadanujñātum arhatha</div>
<div class="sloka" id="26_sloka14"> <a href="26.htm#26_sloka14">14 </a> <br>evam uktā bhagavatā munayas te samabhyayuḥ<br>muktvā śākhāṃ giriṃ puṇyaṃ himavantaṃ tapo 'rthinaḥ</div>
<div class="sloka" id="26_sloka15"> <a href="26.htm#26_sloka15">15 </a> <br>tatas teṣv apayāteṣu pitaraṃ vinatātmajaḥ<br>śākhā vyākṣiptavadanaḥ paryapṛcchata kaśyapam</div>
<div class="sloka" id="26_sloka16"> <a href="26.htm#26_sloka16">16 </a> <br>bhagavan kva vimuñcāmi taruśākhām imām aham<br>varjitaṃ brāhmaṇair deśam ākhyātu bhagavān mama</div>
<div class="sloka" id="26_sloka17"> <a href="26.htm#26_sloka17">17 </a> <br>tato niṣpuruṣaṃ śailaṃ himasaṃruddha kandaram<br>agamyaṃ manasāpy anyais tasyācakhyau sa kaśyapaḥ</div>
<div class="sloka" id="26_sloka18"> <a href="26.htm#26_sloka18">18 </a> <br>taṃ parvata mahākukṣim āviśya manasā khagāḥ<br>javenābhyapatat tārkṣyaḥ saśākhā gajakacchapaḥ</div>
<div class="sloka" id="26_sloka19"> <a href="26.htm#26_sloka19">19 </a> <br>na tāṃ vadhraḥ pariṇahec chatacarmā mahān aṇuḥ<br>śākhino mahatīṃ śākhāṃ yāṃ pragṛhya yayau khagaḥ</div>
<div class="sloka" id="26_sloka20"> <a href="26.htm#26_sloka20">20 </a> <br>tataḥ sa śatasāhasraṃ yojanāntaram āgataḥ<br>kālena nātimahatā garuḍaḥ patatāṃ varaḥ</div>
<div class="sloka" id="26_sloka21"> <a href="26.htm#26_sloka21">21 </a> <br>sa taṃ gatvā kṣaṇenaiva parvataṃ vacanāt pituḥ<br>amuñcan mahatīṃ śākhāṃ sasvanāṃ tatra khecaraḥ</div>
<div class="sloka" id="26_sloka22"> <a href="26.htm#26_sloka22">22 </a> <br>pakṣānilahataś cāsya prākampata sa śailarāṭ<br>mumoca puṣpavarṣaṃ ca samāgalita pādapaḥ</div>
<div class="sloka" id="26_sloka23"> <a href="26.htm#26_sloka23">23 </a> <br>śṛṅgāṇi ca vyaśīryanta gires tasya samantataḥ<br>maṇikāñcanacitrāṇi śobhayanti mahāgirim</div>
<div class="sloka" id="26_sloka24"> <a href="26.htm#26_sloka24">24 </a> <br>śākhino bahavaś cāpi śākhayābhihatās tayā<br>kāñcanaiḥ kusumair bhānti vidyutvanta ivāmbudāḥ</div>
<div class="sloka" id="26_sloka25"> <a href="26.htm#26_sloka25">25 </a> <br>te hemavikacā bhūyo yuktāḥ parvatadhātubhiḥ<br>vyarājañ śākhinas tatra sūryāṃśupratirañjitāḥ</div>
<div class="sloka" id="26_sloka26"> <a href="26.htm#26_sloka26">26 </a> <br>tatas tasya gireḥ śṛṅgam āsthāya sa khagottamaḥ<br>bhakṣayām āsa garuḍas tāv ubhau gajakacchapau</div>
<div class="sloka" id="26_sloka27"> <a href="26.htm#26_sloka27">27 </a> <br>tataḥ parvatakūṭāgrād utpapāta manojavaḥ<br>prāvartantātha devānām utpātā bhayavedinaḥ</div>
<div class="sloka" id="26_sloka28"> <a href="26.htm#26_sloka28">28 </a> <br>indrasya varjaṃ dayitaṃ prajajvāla vyathānvitam<br>sadhūmā cāpatat sārcir divolkā nabhasaś cyutā</div>
<div class="sloka" id="26_sloka29"> <a href="26.htm#26_sloka29">29 </a> <br>tathā vasūnāṃ rudrāṇām ādityānāṃ ca sarvaśaḥ<br>sādhyānāṃ marutāṃ caiva ye cānye devatā gaṇāḥ<br>svaṃ svaṃ praharaṇaṃ teṣāṃ parasparam upādravat</div>
<div class="sloka" id="26_sloka30"> <a href="26.htm#26_sloka30">30 </a> <br>abhūtapūrvaṃ saṃgrāme tadā devāsure 'pi ca<br>vavur vātāḥ sanirghātāḥ petur ulkāḥ samantataḥ</div>
<div class="sloka" id="26_sloka31"> <a href="26.htm#26_sloka31">31 </a> <br>nirabhram api cākāśaṃ prajagarja mahāsvanam<br>devānām api yo devaḥ so 'py avarṣad asṛk tadā</div>
<div class="sloka" id="26_sloka32"> <a href="26.htm#26_sloka32">32 </a> <br>mamlur mālyāni devānāṃ śemus tejāṃsi caiva hi<br>utpātameghā raudrāś ca vavarṣuḥ śoṇitaṃ bahu<br>rajāṃsi mukuṭāny eṣām utthitāni vyadharṣayan</div>
<div class="sloka" id="26_sloka33"> <a href="26.htm#26_sloka33">33 </a> <br>tatas trāsasamudvignaḥ saha devaiḥ śatakratuḥ<br>utpātān dāruṇān paśyann ity uvāca bṛhaspatim</div>
<div class="sloka" id="26_sloka34"> <a href="26.htm#26_sloka34">34 </a> <br>kimarthaṃ bhagavan ghorā mahotpātāḥ samutthitāḥ<br>na ca śatruṃ prapaśyāmi yudhi yo naḥ pradharṣayet</div>
<div class="sloka" id="26_sloka35"> <a href="26.htm#26_sloka35">35 </a> <br>[bṛh]<br>tavāparādhād devendra pramādāc ca śatakrato<br>tapasā vālakhilyānāṃ bhūtam utpannam adbhutam</div>
<div class="sloka" id="26_sloka36"> <a href="26.htm#26_sloka36">36 </a> <br>kaśyapasya muneḥ putro vinatāyāś ca khecaraḥ<br>hartuṃ somam anuprāpto balavān kāmarūpavān</div>
<div class="sloka" id="26_sloka37"> <a href="26.htm#26_sloka37">37 </a> <br>samartho balināṃ śreṣṭho hartuṃ somaṃ vihaṃgamaḥ<br>sarvaṃ saṃbhāvayāmy asminn asādhyam api sādhayet</div>
<div class="sloka" id="26_sloka38"> <a href="26.htm#26_sloka38">38 </a> <br>[s]<br>śrutvaitad vacanaṃ śakraḥ provācāmṛta rakṣiṇaḥ<br>mahāvīryabalaḥ pakṣī hartuṃ somam ihodyataḥ</div>
<div class="sloka" id="26_sloka39"> <a href="26.htm#26_sloka39">39 </a> <br>yuṣmān saṃbodhayāmy eṣa yathā sa na hared balāt<br>atulaṃ hi balaṃ tasya bṛhaspatir uvāca me</div>
<div class="sloka" id="26_sloka40"> <a href="26.htm#26_sloka40">40 </a> <br>tac chrutvā vibudhā vākyaṃ vismitā yatnam āsthitāḥ<br>parivāryāmṛtaṃ tasthur vajrī cendraḥ śatakratuḥ</div>
<div class="sloka" id="26_sloka41"> <a href="26.htm#26_sloka41">41 </a> <br>dhārayanto mahārhāṇi kavacāni manasvinaḥ<br>kāñcanāni vicitrāṇi vaiḍūrya vikṛtāni ca</div>
<div class="sloka" id="26_sloka42"> <a href="26.htm#26_sloka42">42 </a> <br>vividhāni ca śastrāṇi ghorarūpāṇy anekaśaḥ<br>śitatīkṣṇāgra dhārāṇi samudyamya sahasraśaḥ</div>
<div class="sloka" id="26_sloka43"> <a href="26.htm#26_sloka43">43 </a> <br>savisphuliṅgajvālāni sadhūmāni ca sarvaśaḥ<br>cakrāṇi parighāṃś caiva triśūlāni paraśvadhān</div>
<div class="sloka" id="26_sloka44"> <a href="26.htm#26_sloka44">44 </a> <br>śaktīś ca vividhās tīkṣṇāḥ karavālāṃś ca nirmalān<br>svadeharūpāṇy ādāya gadāś cograpradarśanāḥ</div>
<div class="sloka" id="26_sloka45"> <a href="26.htm#26_sloka45">45 </a> <br>taiḥ śastrair bhānumadbhis te divyābharaṇabhūṣitāḥ<br>bhānumantaḥ suragaṇās tasthur vigatakalmaṣāḥ</div>
<div class="sloka" id="26_sloka46"> <a href="26.htm#26_sloka46">46 </a> <br>anupama balavīryatejaso; dhṛtamanasaḥ parirakṣaṇe 'mṛtasya<br>asurapuravidāraṇāḥ surā; jvalanasamiddha vapuḥ prakāśinaḥ</div></body></html>