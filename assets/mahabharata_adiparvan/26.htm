<html><body><div class="sloka" id="26_sloka1"> <a href="26.htm#26_sloka1">1 </a> <br>[s]<br>spṛṣṭamātrā tu padbhyāṃ sa garuḍena balīyasā<br>abhajyata taroḥ śākhā bhagnāṃ cainām adhārayat<br>[स्] <br>स्पृष्टमात्रा तु पद्भ्यां स गरुडेन बलीयसा <br>अभज्यत तरोः शाखा भग्नां चैनाम् अधारयत् </div>
<div class="sloka" id="26_sloka2"> <a href="26.htm#26_sloka2">2 </a> <br>tāṃ bhagnāṃ sa mahāśākhāṃ smayan samavalokayan<br>athātra lambato 'paśyad vālakhilyān adhomukhān<br>तां भग्नां स महाशाखां स्मयन् समवलोकयन् <br>अथात्र लम्बतो 'पश्यद् वालखिल्यान् अधोमुखान् </div>
<div class="sloka" id="26_sloka3"> <a href="26.htm#26_sloka3">3 </a> <br>sa tadvināśasaṃtrāsād anupatya khagādhipaḥ<br>śākhām āsyena jagrāha teṣām evānvavekṣayā<br>śanaiḥ paryapatat pakṣī parvatān praviśātayan<br>स तद्विनाशसंत्रासाद् अनुपत्य खगाधिपः <br>शाखाम् आस्येन जग्राह तेषाम् एवान्ववेक्षया <br>शनैः पर्यपतत् पक्षी पर्वतान् प्रविशातयन् </div>
<div class="sloka" id="26_sloka4"> <a href="26.htm#26_sloka4">4 </a> <br>evaṃ so 'bhyapatad deśān bahūn sagaja kacchapaḥ<br>dayārthaṃ vālakhilyānāṃ na ca sthānam avindata<br>एवं सो 'भ्यपतद् देशान् बहून् सगज कच्छपः <br>दयार्थं वालखिल्यानां न च स्थानम् अविन्दत </div>
<div class="sloka" id="26_sloka5"> <a href="26.htm#26_sloka5">5 </a> <br>sa gatvā parvataśreṣṭhaṃ gandhamādanam avyayam<br>dadarśa kaśyapaṃ tatra pitaraṃ tapasi sthitam<br>स गत्वा पर्वतश्रेष्ठं गन्धमादनम् अव्ययम् <br>ददर्श कश्यपं तत्र पितरं तपसि स्थितम् </div>
<div class="sloka" id="26_sloka6"> <a href="26.htm#26_sloka6">6 </a> <br>dadarśa taṃ pitā cāpi divyarūpaṃ vihaṃgamam<br>tejo vīryabalopetaṃ manomārutaraṃhasam<br>ददर्श तं पिता चापि दिव्यरूपं विहंगमम् <br>तेजो वीर्यबलोपेतं मनोमारुतरंहसम् </div>
<div class="sloka" id="26_sloka7"> <a href="26.htm#26_sloka7">7 </a> <br>śailaśṛṅgapratīkāśaṃ brahmadaṇḍam ivodyatam<br>acintyam anabhijñeyaṃ sarvabhūtabhayaṃkaram<br>शैलशृङ्गप्रतीकाशं ब्रह्मदण्डम् इवोद्यतम् <br>अचिन्त्यम् अनभिज्ञेयं सर्वभूतभयंकरम् </div>
<div class="sloka" id="26_sloka8"> <a href="26.htm#26_sloka8">8 </a> <br>māyāvīryadharaṃ sākṣād agnim iddham ivodyatam<br>apradhṛṣyam ajeyaṃ ca devadānavarākṣasaiḥ<br>मायावीर्यधरं साक्षाद् अग्निम् इद्धम् इवोद्यतम् <br>अप्रधृष्यम् अजेयं च देवदानवराक्षसैः </div>
<div class="sloka" id="26_sloka9"> <a href="26.htm#26_sloka9">9 </a> <br>bhettāraṃ giriśṛṅgāṇāṃ nadī jalaviśoṣaṇam<br>lokasaṃloḍanaṃ ghoraṃ kṛtāntasamadarśanam<br>भेत्तारं गिरिशृङ्गाणां नदी जलविशोषणम् <br>लोकसंलोडनं घोरं कृतान्तसमदर्शनम् </div>
<div class="sloka" id="26_sloka10"> <a href="26.htm#26_sloka10">10 </a> <br>tam āgatam abhiprekṣya bhagavān kaśyapas tadā<br>viditvā cāsya saṃkalpam idaṃ vacanam abravīt<br>तम् आगतम् अभिप्रेक्ष्य भगवान् कश्यपस् तदा <br>विदित्वा चास्य संकल्पम् इदं वचनम् अब्रवीत् </div>
<div class="sloka" id="26_sloka11"> <a href="26.htm#26_sloka11">11 </a> <br>putra mā sāhasaṃ kārṣīr mā sadyo lapsyase vyathām<br>mā tvā daheyuḥ saṃkruddhā vālakhilyā marīcipāḥ<br>पुत्र मा साहसं कार्षीर् मा सद्यो लप्स्यसे व्यथाम् <br>मा त्वा दहेयुः संक्रुद्धा वालखिल्या मरीचिपाः </div>
<div class="sloka" id="26_sloka12"> <a href="26.htm#26_sloka12">12 </a> <br>prasādayām āsa sa tān kaśyapaḥ putrakāraṇāt<br>vālakhilyāṃs tapaḥsiddhān idam uddiśya kāraṇam<br>प्रसादयाम् आस स तान् कश्यपः पुत्रकारणात् <br>वालखिल्यांस् तपःसिद्धान् इदम् उद्दिश्य कारणम् </div>
<div class="sloka" id="26_sloka13"> <a href="26.htm#26_sloka13">13 </a> <br>prajāhitārtham ārambho garuḍasya tapodhanāḥ<br>cikīrṣati mahat karma tadanujñātum arhatha<br>प्रजाहितार्थम् आरम्भो गरुडस्य तपोधनाः <br>चिकीर्षति महत् कर्म तदनुज्ञातुम् अर्हथ </div>
<div class="sloka" id="26_sloka14"> <a href="26.htm#26_sloka14">14 </a> <br>evam uktā bhagavatā munayas te samabhyayuḥ<br>muktvā śākhāṃ giriṃ puṇyaṃ himavantaṃ tapo 'rthinaḥ<br>एवम् उक्ता भगवता मुनयस् ते समभ्ययुः <br>मुक्त्वा शाखां गिरिं पुण्यं हिमवन्तं तपो 'र्थिनः </div>
<div class="sloka" id="26_sloka15"> <a href="26.htm#26_sloka15">15 </a> <br>tatas teṣv apayāteṣu pitaraṃ vinatātmajaḥ<br>śākhā vyākṣiptavadanaḥ paryapṛcchata kaśyapam<br>ततस् तेष्व् अपयातेषु पितरं विनतात्मजः <br>शाखा व्याक्षिप्तवदनः पर्यपृच्छत कश्यपम् </div>
<div class="sloka" id="26_sloka16"> <a href="26.htm#26_sloka16">16 </a> <br>bhagavan kva vimuñcāmi taruśākhām imām aham<br>varjitaṃ brāhmaṇair deśam ākhyātu bhagavān mama<br>भगवन् क्व विमुञ्चामि तरुशाखाम् इमाम् अहम् <br>वर्जितं ब्राह्मणैर् देशम् आख्यातु भगवान् मम </div>
<div class="sloka" id="26_sloka17"> <a href="26.htm#26_sloka17">17 </a> <br>tato niṣpuruṣaṃ śailaṃ himasaṃruddha kandaram<br>agamyaṃ manasāpy anyais tasyācakhyau sa kaśyapaḥ<br>ततो निष्पुरुषं शैलं हिमसंरुद्ध कन्दरम् <br>अगम्यं मनसाप्य् अन्यैस् तस्याचख्यु स कश्यपः </div>
<div class="sloka" id="26_sloka18"> <a href="26.htm#26_sloka18">18 </a> <br>taṃ parvata mahākukṣim āviśya manasā khagāḥ<br>javenābhyapatat tārkṣyaḥ saśākhā gajakacchapaḥ<br>तं पर्वत महाकुक्षिम् आविश्य मनसा खगाः <br>जवेनाभ्यपतत् तार्क्ष्यः सशाखा गजकच्छपः </div>
<div class="sloka" id="26_sloka19"> <a href="26.htm#26_sloka19">19 </a> <br>na tāṃ vadhraḥ pariṇahec chatacarmā mahān aṇuḥ<br>śākhino mahatīṃ śākhāṃ yāṃ pragṛhya yayau khagaḥ<br>न तां वध्रः परिणहेच् छतचर्मा महान् अणुः <br>शाखिनो महतीं शाखां यां प्रगृह्य ययु खगः </div>
<div class="sloka" id="26_sloka20"> <a href="26.htm#26_sloka20">20 </a> <br>tataḥ sa śatasāhasraṃ yojanāntaram āgataḥ<br>kālena nātimahatā garuḍaḥ patatāṃ varaḥ<br>ततः स शतसाहस्रं योजनान्तरम् आगतः <br>कालेन नातिमहता गरुडः पततां वरः </div>
<div class="sloka" id="26_sloka21"> <a href="26.htm#26_sloka21">21 </a> <br>sa taṃ gatvā kṣaṇenaiva parvataṃ vacanāt pituḥ<br>amuñcan mahatīṃ śākhāṃ sasvanāṃ tatra khecaraḥ<br>स तं गत्वा क्षणेनैव पर्वतं वचनात् पितुः <br>अमुञ्चन् महतीं शाखां सस्वनां तत्र खेचरः </div>
<div class="sloka" id="26_sloka22"> <a href="26.htm#26_sloka22">22 </a> <br>pakṣānilahataś cāsya prākampata sa śailarāṭ<br>mumoca puṣpavarṣaṃ ca samāgalita pādapaḥ<br>पक्षानिलहतश् चास्य प्राकम्पत स शैलराट् <br>मुमोच पुष्पवर्षं च समागलित पादपः </div>
<div class="sloka" id="26_sloka23"> <a href="26.htm#26_sloka23">23 </a> <br>śṛṅgāṇi ca vyaśīryanta gires tasya samantataḥ<br>maṇikāñcanacitrāṇi śobhayanti mahāgirim<br>शृङ्गाणि च व्यशीर्यन्त गिरेस् तस्य समन्ततः <br>मणिकाञ्चनचित्राणि शोभयन्ति महागिरिम् </div>
<div class="sloka" id="26_sloka24"> <a href="26.htm#26_sloka24">24 </a> <br>śākhino bahavaś cāpi śākhayābhihatās tayā<br>kāñcanaiḥ kusumair bhānti vidyutvanta ivāmbudāḥ<br>शाखिनो बहवश् चापि शाखयाभिहतास् तया <br>काञ्चनैः कुसुमैर् भान्ति विद्युत्वन्त इवाम्बुदाः </div>
<div class="sloka" id="26_sloka25"> <a href="26.htm#26_sloka25">25 </a> <br>te hemavikacā bhūyo yuktāḥ parvatadhātubhiḥ<br>vyarājañ śākhinas tatra sūryāṃśupratirañjitāḥ<br>ते हेमविकचा भूयो युक्ताः पर्वतधातुभिः <br>व्यराजञ् शाखिनस् तत्र सूर्यांशुप्रतिरञ्जिताः </div>
<div class="sloka" id="26_sloka26"> <a href="26.htm#26_sloka26">26 </a> <br>tatas tasya gireḥ śṛṅgam āsthāya sa khagottamaḥ<br>bhakṣayām āsa garuḍas tāv ubhau gajakacchapau<br>ततस् तस्य गिरेः शृङ्गम् आस्थाय स खगोत्तमः <br>भक्षयाम् आस गरुडस् ताव् उभु गजकच्छपु </div>
<div class="sloka" id="26_sloka27"> <a href="26.htm#26_sloka27">27 </a> <br>tataḥ parvatakūṭāgrād utpapāta manojavaḥ<br>prāvartantātha devānām utpātā bhayavedinaḥ<br>ततः पर्वतकूटाग्राद् उत्पपात मनोजवः <br>प्रावर्तन्ताथ देवानाम् उत्पाता भयवेदिनः </div>
<div class="sloka" id="26_sloka28"> <a href="26.htm#26_sloka28">28 </a> <br>indrasya varjaṃ dayitaṃ prajajvāla vyathānvitam<br>sadhūmā cāpatat sārcir divolkā nabhasaś cyutā<br>इन्द्रस्य वर्जं दयितं प्रजज्वाल व्यथान्वितम् <br>सधूमा चापतत् सार्चिर् दिवोल्का नभसश् च्युता </div>
<div class="sloka" id="26_sloka29"> <a href="26.htm#26_sloka29">29 </a> <br>tathā vasūnāṃ rudrāṇām ādityānāṃ ca sarvaśaḥ<br>sādhyānāṃ marutāṃ caiva ye cānye devatā gaṇāḥ<br>svaṃ svaṃ praharaṇaṃ teṣāṃ parasparam upādravat<br>तथा वसूनां रुद्राणाम् आदित्यानां च सर्वशः <br>साध्यानां मरुतां चैव ये चान्ये देवता गणाः <br>स्वं स्वं प्रहरणं तेषां परस्परम् उपाद्रवत् </div>
<div class="sloka" id="26_sloka30"> <a href="26.htm#26_sloka30">30 </a> <br>abhūtapūrvaṃ saṃgrāme tadā devāsure 'pi ca<br>vavur vātāḥ sanirghātāḥ petur ulkāḥ samantataḥ<br>अभूतपूर्वं संग्रामे तदा देवासुरे 'पि च <br>ववुर् वाताः सनिर्घाताः पेतुर् उल्काः समन्ततः </div>
<div class="sloka" id="26_sloka31"> <a href="26.htm#26_sloka31">31 </a> <br>nirabhram api cākāśaṃ prajagarja mahāsvanam<br>devānām api yo devaḥ so 'py avarṣad asṛk tadā<br>निरभ्रम् अपि चाकाशं प्रजगर्ज महास्वनम् <br>देवानाम् अपि यो देवः सो 'प्य् अवर्षद् असृक् तदा </div>
<div class="sloka" id="26_sloka32"> <a href="26.htm#26_sloka32">32 </a> <br>mamlur mālyāni devānāṃ śemus tejāṃsi caiva hi<br>utpātameghā raudrāś ca vavarṣuḥ śoṇitaṃ bahu<br>rajāṃsi mukuṭāny eṣām utthitāni vyadharṣayan<br>मम्लुर् माल्यानि देवानां शेमुस् तेजांसि चैव हि <br>उत्पातमेघा रुद्राश् च ववर्षुः शोणितं बहु <br>रजांसि मुकुटान्य् एषाम् उत्थितानि व्यधर्षयन् </div>
<div class="sloka" id="26_sloka33"> <a href="26.htm#26_sloka33">33 </a> <br>tatas trāsasamudvignaḥ saha devaiḥ śatakratuḥ<br>utpātān dāruṇān paśyann ity uvāca bṛhaspatim<br>ततस् त्राससमुद्विग्नः सह देवैः शतक्रतुः <br>उत्पातान् दारुणान् पश्यन्न् इत्य् उवाच बृहस्पतिम् </div>
<div class="sloka" id="26_sloka34"> <a href="26.htm#26_sloka34">34 </a> <br>kimarthaṃ bhagavan ghorā mahotpātāḥ samutthitāḥ<br>na ca śatruṃ prapaśyāmi yudhi yo naḥ pradharṣayet<br>किमर्थं भगवन् घोरा महोत्पाताः समुत्थिताः <br>न च शत्रुं प्रपश्यामि युधि यो नः प्रधर्षयेत् </div>
<div class="sloka" id="26_sloka35"> <a href="26.htm#26_sloka35">35 </a> <br>[bṛh]<br>tavāparādhād devendra pramādāc ca śatakrato<br>tapasā vālakhilyānāṃ bhūtam utpannam adbhutam<br>[बृह्] <br>तवापराधाद् देवेन्द्र प्रमादाच् च शतक्रतो <br>तपसा वालखिल्यानां भूतम् उत्पन्नम् अद्भुतम् </div>
<div class="sloka" id="26_sloka36"> <a href="26.htm#26_sloka36">36 </a> <br>kaśyapasya muneḥ putro vinatāyāś ca khecaraḥ<br>hartuṃ somam anuprāpto balavān kāmarūpavān<br>कश्यपस्य मुनेः पुत्रो विनतायाश् च खेचरः <br>हर्तुं सोमम् अनुप्राप्तो बलवान् कामरूपवान् </div>
<div class="sloka" id="26_sloka37"> <a href="26.htm#26_sloka37">37 </a> <br>samartho balināṃ śreṣṭho hartuṃ somaṃ vihaṃgamaḥ<br>sarvaṃ saṃbhāvayāmy asminn asādhyam api sādhayet<br>समर्थो बलिनां श्रेष्ठो हर्तुं सोमं विहंगमः <br>सर्वं संभावयाम्य् अस्मिन्न् असाध्यम् अपि साधयेत् </div>
<div class="sloka" id="26_sloka38"> <a href="26.htm#26_sloka38">38 </a> <br>[s]<br>śrutvaitad vacanaṃ śakraḥ provācāmṛta rakṣiṇaḥ<br>mahāvīryabalaḥ pakṣī hartuṃ somam ihodyataḥ<br>[स्] <br>श्रुत्वैतद् वचनं शक्रः प्रोवाचामृत रक्षिणः <br>महावीर्यबलः पक्षी हर्तुं सोमम् इहोद्यतः </div>
<div class="sloka" id="26_sloka39"> <a href="26.htm#26_sloka39">39 </a> <br>yuṣmān saṃbodhayāmy eṣa yathā sa na hared balāt<br>atulaṃ hi balaṃ tasya bṛhaspatir uvāca me<br>युष्मान् संबोधयाम्य् एष यथा स न हरेद् बलात् <br>अतुलं हि बलं तस्य बृहस्पतिर् उवाच मे </div>
<div class="sloka" id="26_sloka40"> <a href="26.htm#26_sloka40">40 </a> <br>tac chrutvā vibudhā vākyaṃ vismitā yatnam āsthitāḥ<br>parivāryāmṛtaṃ tasthur vajrī cendraḥ śatakratuḥ<br>तच् छ्रुत्वा विबुधा वाक्यं विस्मिता यत्नम् आस्थिताः <br>परिवार्यामृतं तस्थुर् वज्री चेन्द्रः शतक्रतुः </div>
<div class="sloka" id="26_sloka41"> <a href="26.htm#26_sloka41">41 </a> <br>dhārayanto mahārhāṇi kavacāni manasvinaḥ<br>kāñcanāni vicitrāṇi vaiḍūrya vikṛtāni ca<br>धारयन्तो महार्हाणि कवचानि मनस्विनः <br>काञ्चनानि विचित्राणि वैडूर्य विकृतानि च </div>
<div class="sloka" id="26_sloka42"> <a href="26.htm#26_sloka42">42 </a> <br>vividhāni ca śastrāṇi ghorarūpāṇy anekaśaḥ<br>śitatīkṣṇāgra dhārāṇi samudyamya sahasraśaḥ<br>विविधानि च शस्त्राणि घोररूपाण्य् अनेकशः <br>शिततीक्ष्णाग्र धाराणि समुद्यम्य सहस्रशः </div>
<div class="sloka" id="26_sloka43"> <a href="26.htm#26_sloka43">43 </a> <br>savisphuliṅgajvālāni sadhūmāni ca sarvaśaḥ<br>cakrāṇi parighāṃś caiva triśūlāni paraśvadhān<br>सविस्फुलिङ्गज्वालानि सधूमानि च सर्वशः <br>चक्राणि परिघांश् चैव त्रिशूलानि परश्वधान् </div>
<div class="sloka" id="26_sloka44"> <a href="26.htm#26_sloka44">44 </a> <br>śaktīś ca vividhās tīkṣṇāḥ karavālāṃś ca nirmalān<br>svadeharūpāṇy ādāya gadāś cograpradarśanāḥ<br>शक्तीश् च विविधास् तीक्ष्णाः करवालांश् च निर्मलान् <br>स्वदेहरूपाण्य् आदाय गदाश् चोग्रप्रदर्शनाः </div>
<div class="sloka" id="26_sloka45"> <a href="26.htm#26_sloka45">45 </a> <br>taiḥ śastrair bhānumadbhis te divyābharaṇabhūṣitāḥ<br>bhānumantaḥ suragaṇās tasthur vigatakalmaṣāḥ<br>तैः शस्त्रैर् भानुमद्भिस् ते दिव्याभरणभूषिताः <br>भानुमन्तः सुरगणास् तस्थुर् विगतकल्मषाः </div>
<div class="sloka" id="26_sloka46"> <a href="26.htm#26_sloka46">46 </a> <br>anupama balavīryatejaso; dhṛtamanasaḥ parirakṣaṇe 'mṛtasya<br>asurapuravidāraṇāḥ surā; jvalanasamiddha vapuḥ prakāśinaḥ<br>अनुपम बलवीर्यतेजसो; धृतमनसः परिरक्षणे 'मृतस्य <br>असुरपुरविदारणाः सुरा; ज्वलनसमिद्ध वपुः प्रकाशिनः </div></body></html>