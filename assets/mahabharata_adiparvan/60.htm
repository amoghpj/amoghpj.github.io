<html><body><div class="sloka" id="60_sloka1"> <a href="60.htm#60_sloka1">1 </a> <br>[v]<br>brahmaṇo mānasāḥ putrā viditāḥ ṣaṇ maharṣayaḥ<br>ekādaśa sutāḥ sthāṇoḥ khyātāḥ paramamānasāḥ</div>
<div class="sloka" id="60_sloka2"> <a href="60.htm#60_sloka2">2 </a> <br>mṛgavyādhaś ca śarvaś ca nirṛtiś ca mahāyaśāḥ<br>ajaika pād ahir budhnyaḥ pinākī ca paraṃtapaḥ</div>
<div class="sloka" id="60_sloka3"> <a href="60.htm#60_sloka3">3 </a> <br>dahano 'theśvaraś caiva kapālī ca mahādyutiḥ<br>sthāṇur bhavaś ca bhagavān rudā ekādaśa smṛtāḥ</div>
<div class="sloka" id="60_sloka4"> <a href="60.htm#60_sloka4">4 </a> <br>marīcir aṅgirā atriḥ pulastyaḥ pujahaḥ kratuḥ<br>ṣaḍ ete brahmaṇaḥ putrā vīryavanto maharṣayaḥ</div>
<div class="sloka" id="60_sloka5"> <a href="60.htm#60_sloka5">5 </a> <br>trayas tv aṅgirasaḥ putrā loke sarvatra viśrutāḥ<br>bṛhaspatir utathyaś ca saṃvartaś ca dhṛtavratāḥ</div>
<div class="sloka" id="60_sloka6"> <a href="60.htm#60_sloka6">6 </a> <br>atres tu bahavaḥ putrāḥ śrūyante manujādhipa<br>sarve vedavidaḥ siddhāḥ śāntātmāno maharṣayaḥ</div>
<div class="sloka" id="60_sloka7"> <a href="60.htm#60_sloka7">7 </a> <br>rakṣasās tu pulastyasya vānarāḥ kiṃnarās tathā<br>pulahasya mṛgāḥ siṃhā vyāghrāḥ kiṃpuruṣās tathā</div>
<div class="sloka" id="60_sloka8"> <a href="60.htm#60_sloka8">8 </a> <br>kratoḥ kratusamāḥ putrāḥ pataṃgasahacāriṇaḥ<br>viśrutās triṣu lokeṣu satyavrataparāyaṇāḥ</div>
<div class="sloka" id="60_sloka9"> <a href="60.htm#60_sloka9">9 </a> <br>dakṣas tv ajāyatāṅguṣṭhād dakṣiṇād bhagavān ṛṣiḥ<br>brahmaṇaḥ pṛthivīpāla putraḥ putravatāṃ varaḥ</div>
<div class="sloka" id="60_sloka10"> <a href="60.htm#60_sloka10">10 </a> <br>vāmād ajāyatāṅguṣṭhād bhāryā tasya mahātmanaḥ<br>tasyāṃ pañcāśataṃ kanyāḥ sa evājanayan muniḥ</div>
<div class="sloka" id="60_sloka11"> <a href="60.htm#60_sloka11">11 </a> <br>tāḥ sarvās tv anavadyāṅgyaḥ kanyāḥ kamalalocanāḥ<br>putrikāḥ sthāpayām āsa naṣṭaputraḥ prajāpatiḥ</div>
<div class="sloka" id="60_sloka12"> <a href="60.htm#60_sloka12">12 </a> <br>dadau sa daśa dharmāya sapta viṃśatim indave<br>divyena vidhinā rājan kaśyapāya trayodaśa</div>
<div class="sloka" id="60_sloka13"> <a href="60.htm#60_sloka13">13 </a> <br>nāmato dharmapatnyas tāḥ kīrtyamānā nibodha me<br>kīrtir lakṣmīr dhṛtir medhā puṣṭiḥ śraddhā kriyā tathā</div>
<div class="sloka" id="60_sloka14"> <a href="60.htm#60_sloka14">14 </a> <br>buddhir lajjā matiś caiva patnyo dharmasya tā daśa<br>dvārāṇy etāni dharmasya vihitāni svayaṃ bhuvā</div>
<div class="sloka" id="60_sloka15"> <a href="60.htm#60_sloka15">15 </a> <br>sapta viṃśatisomasya patnyo loke pariśrutāḥ<br>kālasya nayane yuktāḥ somapatnyaḥ śubhavratāḥ<br>sarvā nakṣatrayoginyo lokayātrā vidhau sthitāḥ</div>
<div class="sloka" id="60_sloka16"> <a href="60.htm#60_sloka16">16 </a> <br>pitāmaho munir devas tasya putraḥ prajāpatiḥ<br>tasyāṣṭau vasavaḥ putrās teṣāṃ vakṣyāmi vistaram</div>
<div class="sloka" id="60_sloka17"> <a href="60.htm#60_sloka17">17 </a> <br>dharo dhruvaś ca somaś ca ahaś caivānilo 'nalaḥ<br>pratyūṣaś ca prabhāsaś ca vasavo 'ṣṭāv iti smṛtāḥ</div>
<div class="sloka" id="60_sloka18"> <a href="60.htm#60_sloka18">18 </a> <br>dhūmrāyāś ca dharaḥ putro brahma vidyo dhruvas tathā<br>candramās tu manasvinyāḥ śvasāyāḥ śvasanas tathā</div>
<div class="sloka" id="60_sloka19"> <a href="60.htm#60_sloka19">19 </a> <br>ratāyāś cāpy ahaḥ putraḥ śāṇḍilyāś ca hutāśanaḥ<br>pratyūṣaś ca prabhāsaś ca prabhātāyāḥ sutau smṛtau</div>
<div class="sloka" id="60_sloka20"> <a href="60.htm#60_sloka20">20 </a> <br>dharasya putro draviṇo hutahavyavahas tathā<br>dhruvasya putro bhagavān kālo lokaprakālanaḥ</div>
<div class="sloka" id="60_sloka21"> <a href="60.htm#60_sloka21">21 </a> <br>somasya tu suto varcā varcasvī yena jāyate<br>manoharāyāḥ śiśiraḥ prāṇo 'tha ramaṇas tathā</div>
<div class="sloka" id="60_sloka22"> <a href="60.htm#60_sloka22">22 </a> <br>ahnaḥ sutaḥ smṛto jyotiḥ śramaḥ śāntas tathā muniḥ<br>agneḥ putraḥ kumāras tu śrīmāñ śaravaṇālayaḥ</div>
<div class="sloka" id="60_sloka23"> <a href="60.htm#60_sloka23">23 </a> <br>tasya śākho viśākhaś ca naigameśaś ca pṛṣṭhajaḥ<br>kṛttikābhyupapatteś ca kārttikeya iti smṛtaḥ</div>
<div class="sloka" id="60_sloka24"> <a href="60.htm#60_sloka24">24 </a> <br>anilasya śivā bhāryā tasyāḥ putraḥ purojavaḥ<br>avijñāta gatiś caiva dvau putrāv anilasya tu</div>
<div class="sloka" id="60_sloka25"> <a href="60.htm#60_sloka25">25 </a> <br>pratyūṣasya viduḥ putram ṛṣiṃ nāmnātha devalam<br>dvau putrau devalasyāpi kṣamāvantau manīṣiṇau</div>
<div class="sloka" id="60_sloka26"> <a href="60.htm#60_sloka26">26 </a> <br>bṛhaspates tu bhaginī varastrī brahmacāriṇī<br>yogasiddhā jagat sarvam asaktaṃ vicaraty uta<br>prabhāsasya tu bhāryā sā vasūnām aṣṭamasya ha</div>
<div class="sloka" id="60_sloka27"> <a href="60.htm#60_sloka27">27 </a> <br>viśvakarmā mahābhāgo jajñe śilpaprajā patiḥ<br>kartā śilpasahasrāṇāṃ tridaśānāṃ ca vardhakiḥ</div>
<div class="sloka" id="60_sloka28"> <a href="60.htm#60_sloka28">28 </a> <br>bhūṣaṇānāṃ ca sarveṣāṃ kartā śilpavatāṃ varaḥ<br>yo divyāni vimānāni devatānāṃ cakāra ha</div>
<div class="sloka" id="60_sloka29"> <a href="60.htm#60_sloka29">29 </a> <br>manuṣyāś copajīvanti yasya śilpaṃ mahātmanaḥ<br>pūjayanti ca yaṃ nityaṃ viśvakarmāṇam avyayam</div>
<div class="sloka" id="60_sloka30"> <a href="60.htm#60_sloka30">30 </a> <br>stanaṃ tu dakṣiṇaṃ bhittvā brahmaṇo naravigrahaḥ<br>niḥsṛto bhagavān dharmaḥ sarvalokasukhāvahaḥ</div>
<div class="sloka" id="60_sloka31"> <a href="60.htm#60_sloka31">31 </a> <br>trayas tasya varāḥ putrāḥ sarvabhūtamanoharāḥ<br>śamaḥ kāmaś ca harṣaś ca tejasā lokadhāriṇaḥ</div>
<div class="sloka" id="60_sloka32"> <a href="60.htm#60_sloka32">32 </a> <br>kāmasya tu ratir bhāryā śamasya prāptir aṅganā<br>nandī tu bhāryā harṣasya yatra lokāḥ pratiṣṭhitāḥ</div>
<div class="sloka" id="60_sloka33"> <a href="60.htm#60_sloka33">33 </a> <br>marīceḥ kaśyapaḥ putraḥ kaśyapasya surāsurāḥ<br>jajñire nṛpaśārdūla lokānāṃ prabhavas tu saḥ</div>
<div class="sloka" id="60_sloka34"> <a href="60.htm#60_sloka34">34 </a> <br>tvāṣṭrī tu savitur bhāryā vaḍavā rūpadhāriṇī<br>asūyata mahābhāgā sāntarikṣe 'śvināv ubhau</div>
<div class="sloka" id="60_sloka35"> <a href="60.htm#60_sloka35">35 </a> <br>dvādaśaivāditeḥ putrāḥ śakra mukhyā narādhipa<br>teṣām avarajo viṣṇur yatra lokāḥ pratiṣṭhitāḥ</div>
<div class="sloka" id="60_sloka36"> <a href="60.htm#60_sloka36">36 </a> <br>trayas triṃśata ity ete devās teṣām ahaṃ tava<br>anvayaṃ saṃpravakṣyāmi pakṣaiś ca kulato gaṇān</div>
<div class="sloka" id="60_sloka37"> <a href="60.htm#60_sloka37">37 </a> <br>rudrāṇām aparaḥ pakṣaḥ sādhyānāṃ marutāṃ tathā<br>vasūnāṃ bhārgavaṃ vidyād viśve devāṃs tathaiva ca</div>
<div class="sloka" id="60_sloka38"> <a href="60.htm#60_sloka38">38 </a> <br>vainateyas tu garuḍo balavān aruṇas tathā<br>bṛhaspatiś ca bhagavān ādityeṣv eva gaṇyate</div>
<div class="sloka" id="60_sloka39"> <a href="60.htm#60_sloka39">39 </a> <br>aśvibhyāṃ guhyakān viddhi sarvauṣadhyas tathā paśūn<br>eṣa devagaṇo rājan kīrtitas te 'nupūrvaśaḥ<br>yaṃ kīrtayitvā manujaḥ sarvapāpaiḥ pramucyate</div>
<div class="sloka" id="60_sloka40"> <a href="60.htm#60_sloka40">40 </a> <br>brahmaṇo hṛdayaṃ bhittvā niḥsṛto bhagavān bhṛguḥ<br>bhṛgoḥ putraḥ kavir vidvāñ śukraḥ kavi suto grahaḥ</div>
<div class="sloka" id="60_sloka41"> <a href="60.htm#60_sloka41">41 </a> <br>trailokyaprāṇayātrārthe varṣāvarṣe bhayābhaye<br>svayaṃ bhuvā niyuktaḥ san bhuvanaṃ paridhāvati</div>
<div class="sloka" id="60_sloka42"> <a href="60.htm#60_sloka42">42 </a> <br>yogācāryo mahābuddhir daityānām abhavad guruḥ<br>surāṇāṃ cāpi medhāvī brahma cārī yatavrataḥ</div>
<div class="sloka" id="60_sloka43"> <a href="60.htm#60_sloka43">43 </a> <br>tasmin niyukte vibhunā yogakṣemāya bhārgave<br>anyam utpādayām āsa putraṃ bhṛgur aninditam</div>
<div class="sloka" id="60_sloka44"> <a href="60.htm#60_sloka44">44 </a> <br>cyavanaṃ dīptatapasaṃ dharmātmānaṃ manīṣiṇam<br>yaḥ saroṣāc cyuto garbhān mātur mokṣāya bhārata</div>
<div class="sloka" id="60_sloka45"> <a href="60.htm#60_sloka45">45 </a> <br>āruṇī tu manoḥ kanyā tasya patnī manīṣiṇaḥ<br>aurvas tasyāṃ samabhavad ūruṃ bhittvā mahāyaśāḥ<br>mahātapā mahātejā bāla eva guṇair yutaḥ</div>
<div class="sloka" id="60_sloka46"> <a href="60.htm#60_sloka46">46 </a> <br>ṛcīkas tasya putras tu jamadagnis tato 'bhavat<br>jamadagnes tu catvāra āsan putrā mahātmanaḥ</div>
<div class="sloka" id="60_sloka47"> <a href="60.htm#60_sloka47">47 </a> <br>rāmas teṣāṃ jaghanyo 'bhūd ajaghanyair guṇair yutaḥ<br>sarvaśastrāstrakuśalaḥ kṣatriyāntakaro vaśī</div>
<div class="sloka" id="60_sloka48"> <a href="60.htm#60_sloka48">48 </a> <br>aurvasyāsīt putraśataṃ jamadagnipurogamam<br>teṣāṃ putrasahasrāṇi babhūvur bhṛguvistaraḥ</div>
<div class="sloka" id="60_sloka49"> <a href="60.htm#60_sloka49">49 </a> <br>dvau putrau brahmaṇas tv anyau yayos tiṣṭhati lakṣaṇam<br>loke dhātā vidhātā ca yau sthitau manunā saha</div>
<div class="sloka" id="60_sloka50"> <a href="60.htm#60_sloka50">50 </a> <br>tayor eva svasā devī lakṣmīḥ padmagṛhā śubhā<br>tasyās tu mānasāḥ putrās turagā vyoma cāriṇaḥ</div>
<div class="sloka" id="60_sloka51"> <a href="60.htm#60_sloka51">51 </a> <br>varuṇasya bhāryā jyeṣṭhā tu śukrād devī vyajāyata<br>tasyāḥ putraṃ balaṃ viddhi surāṃ ca suranandinīm</div>
<div class="sloka" id="60_sloka52"> <a href="60.htm#60_sloka52">52 </a> <br>prajānām annakāmānām anyonyaparibhakṣaṇāt<br>adharmas tatra saṃjātaḥ sarvabhūtavināśanaḥ</div>
<div class="sloka" id="60_sloka53"> <a href="60.htm#60_sloka53">53 </a> <br>tasyāpi nirṛtir bhāryā nairṛtā yena rākṣasāḥ<br>ghorās tasyās trayaḥ putrāḥ pāpakarma ratāḥ sadā<br>bhayo mahābhayaś caiva mṛtyur bhūtāntakas tathā</div>
<div class="sloka" id="60_sloka54"> <a href="60.htm#60_sloka54">54 </a> <br>kākīṃ śyenīṃ ca bhāsīṃ ca dhṛtarāṣṭrīṃ tathā śukīm<br>tāmrā tu suṣuve devī pañcaitā lokaviśrutāḥ</div>
<div class="sloka" id="60_sloka55"> <a href="60.htm#60_sloka55">55 </a> <br>ulūkān suṣuve kākī śyenī śyenān vyajāyata<br>bhāsī bhāsān ajanayad gṛdhrāṃś caiva janādhipa</div>
<div class="sloka" id="60_sloka56"> <a href="60.htm#60_sloka56">56 </a> <br>dhṛtarāṣṭrī tu haṃsāṃś ca kalahaṃsāṃś ca sarvaśaḥ<br>cakravākāṃś ca bhadraṃ te prajajñe sā tu bhāminī</div>
<div class="sloka" id="60_sloka57"> <a href="60.htm#60_sloka57">57 </a> <br>śukī vijajñe dharmajña śukān eva manasvinī<br>kalyāṇa guṇasaṃpannā sarvalakṣaṇapūjitā</div>
<div class="sloka" id="60_sloka58"> <a href="60.htm#60_sloka58">58 </a> <br>nava krodhavaśā nārīḥ prajajñe 'py ātmasaṃbhavāḥ<br>mṛgīṃ ca mṛgamandāṃ ca hariṃ bhadra manām api</div>
<div class="sloka" id="60_sloka59"> <a href="60.htm#60_sloka59">59 </a> <br>mātaṅgīm atha śārdūlīṃ śvetāṃ surabhim eva ca<br>sarvalakṣaṇasaṃpannāṃ surasāṃ ca yaśasvinīm</div>
<div class="sloka" id="60_sloka60"> <a href="60.htm#60_sloka60">60 </a> <br>apatyaṃ tu mṛgāḥ sarve mṛgyā naravarātmaja<br>ṛkṣāś ca mṛgamandāyāḥ sṛmarāś camarā api</div>
<div class="sloka" id="60_sloka61"> <a href="60.htm#60_sloka61">61 </a> <br>tatas tv airāvataṃ nāgaṃ jajñe bhadra manā sutam<br>airāvataḥ sutas tasyā deva nāgo mahāgajaḥ</div>
<div class="sloka" id="60_sloka62"> <a href="60.htm#60_sloka62">62 </a> <br>haryāś ca harayo 'patyaṃ vānarāś ca tarasvinaḥ<br>golāṅgūlāṃś ca bhadraṃ te haryāḥ putrān pracakṣate</div>
<div class="sloka" id="60_sloka63"> <a href="60.htm#60_sloka63">63 </a> <br>prajajñe tv atha śārdūlī siṃhān vyāghrāṃś ca bhārata<br>dvīpinaś ca mahābhāga sarvān eva na saṃśayaḥ</div>
<div class="sloka" id="60_sloka64"> <a href="60.htm#60_sloka64">64 </a> <br>mātaṅgyās tv atha mātaṅgā apatyāni narādhipa<br>diśāgajaṃ tu śvetākhyaṃ śvetājanayad āśugam</div>
<div class="sloka" id="60_sloka65"> <a href="60.htm#60_sloka65">65 </a> <br>tathā duhitarau rājan surabhir vai vyajāyata<br>rohiṇīṃ caiva bhadraṃ te gandharvīṃ ca yaśasvinīm<br>rohiṇyāṃ jajñire gāvo gandharvyāṃ vājinaḥ sutāḥ</div>
<div class="sloka" id="60_sloka66"> <a href="60.htm#60_sloka66">66 </a> <br>surasājanayan nāgān rājan kadrūś ca pannagān<br>sapta piṇḍa phalān vṛkṣān analāpi vyajāyata<br>analāyāḥ śukī putrī kadrvās tu surasā sutā</div>
<div class="sloka" id="60_sloka67"> <a href="60.htm#60_sloka67">67 </a> <br>aruṇasya bhāryā śyenī tu vīryavantau mahābalau<br>saṃpātiṃ janayām āsa tathaiva ca jaṭāyuṣam<br>dvau putrau vinatāyās tu vikhyātau garuḍāruṇau</div>
<div class="sloka" id="60_sloka68"> <a href="60.htm#60_sloka68">68 </a> <br>ity eṣa sarvabhūtānāṃ mahatāṃ manujādhipa<br>prabhavaḥ kīrtitaḥ samyaṅ mayā matimatāṃ vara</div></body></html>