<html><body><div class="sloka" id="101_sloka1"> <a href="101.htm#101_sloka1">1 </a> <br>[j]<br>kiṃ kṛtaṃ karma dharmeṇa yene śāpam upeyivān<br>kasya śāpāc ca brahmarṣe śūdrayonāv ajāyata</div>
<div class="sloka" id="101_sloka2"> <a href="101.htm#101_sloka2">2 </a> <br>[v]<br>babhūva brāhmaṇaḥ kaś cin māṇḍavya iti viśrutaḥ<br>dhṛtimān sarvadharmajñaḥ satye tapasi ca sthitaḥ</div>
<div class="sloka" id="101_sloka3"> <a href="101.htm#101_sloka3">3 </a> <br>sa āśramapadadvāri vṛkṣamūle mahātapāḥ<br>ūrdhvabāhur mahāyogī tasthau mauna vratānvitaḥ</div>
<div class="sloka" id="101_sloka4"> <a href="101.htm#101_sloka4">4 </a> <br>tasya kālena mahatā tasmiṃs tapasi tiṣṭhataḥ<br>tam āśramapadaṃ prāptā dasyavo loptra hāriṇaḥ<br>anusāryamāṇā bahubhī rakṣibhir bharatarṣabha</div>
<div class="sloka" id="101_sloka5"> <a href="101.htm#101_sloka5">5 </a> <br>te tasyāvasathe loptraṃ nidadhuḥ kurusattama<br>nidhāya ca bhayāl līnās tatraivānvāgate bale</div>
<div class="sloka" id="101_sloka6"> <a href="101.htm#101_sloka6">6 </a> <br>teṣu līneṣv atho śīghraṃ tatas tad rakṣiṇāṃ balam<br>ājagāma tato 'paśyaṃs tam ṛṣiṃ taskarānugāḥ</div>
<div class="sloka" id="101_sloka7"> <a href="101.htm#101_sloka7">7 </a> <br>tam apṛcchaṃs tato rājaṃs tathā vṛttaṃ tapodhanam<br>katareṇa pathā yātā dasyavo dvijasattama<br>tena gacchāmahe brahman pathā śīghrataraṃ vayam</div>
<div class="sloka" id="101_sloka8"> <a href="101.htm#101_sloka8">8 </a> <br>tathā tu rakṣiṇāṃ teṣāṃ bruvatāṃ sa tapodhanaḥ<br>na kiṃ cid vacanaṃ rājann avadat sādhv asādhu vā</div>
<div class="sloka" id="101_sloka9"> <a href="101.htm#101_sloka9">9 </a> <br>tatas te rājapuruṣā vicinvānās tadāśramam<br>dadṛśus tatra saṃlīnāṃs tāṃś corān dravyam eva ca</div>
<div class="sloka" id="101_sloka10"> <a href="101.htm#101_sloka10">10 </a> <br>tataḥ śaṅkā samabhavad rakṣiṇāṃ taṃ muniṃ prati<br>saṃyamyainaṃ tato rājñe dasyūṃś caiva nyavedayan</div>
<div class="sloka" id="101_sloka11"> <a href="101.htm#101_sloka11">11 </a> <br>taṃ rājā saha taiś corair anvaśād vadhyatām iti<br>sa vadhya ghātair ajñātaḥ śūle proto mahātapāḥ</div>
<div class="sloka" id="101_sloka12"> <a href="101.htm#101_sloka12">12 </a> <br>tatas te śūlam āropya taṃ muniṃ rakṣiṇas tadā<br>pratijagmur mahīpālaṃ dhanāny ādāya tāny atha</div>
<div class="sloka" id="101_sloka13"> <a href="101.htm#101_sloka13">13 </a> <br>śūlasthaḥ sa tu dharmātmā kālena mahatā tataḥ<br>nirāhāro 'pi viprarṣir maraṇaṃ nābhyupāgamat<br>dhārayām āsa ca prāṇān ṛṣīṃś ca samupānayat</div>
<div class="sloka" id="101_sloka14"> <a href="101.htm#101_sloka14">14 </a> <br>śūlāgre tapyamānena tapas tena mahātmanā<br>saṃtāpaṃ paramaṃ jagmur munayo 'tha paraṃtapa</div>
<div class="sloka" id="101_sloka15"> <a href="101.htm#101_sloka15">15 </a> <br>te rātrau śakunā bhūtvā saṃnyavartanta sarvataḥ<br>darśayanto yathāśakti tam apṛcchan dvijottamam<br>śrotum icchāmahe brahman kiṃ pāpaṃ kṛtavān asi</div>
<div class="sloka" id="101_sloka16"> <a href="101.htm#101_sloka16">16 </a> <br>tataḥ sa muniśārdūlas tān uvāca tapodhanān<br>doṣataḥ kaṃ gamiṣyāmi na hi me 'nyo 'parādhyati</div>
<div class="sloka" id="101_sloka17"> <a href="101.htm#101_sloka17">17 </a> <br>rājā ca tam ṛṣiṃ śrutvā niṣkramya saha mantribhiḥ<br>prasādayām āsa tadā śūlastham ṛṣisattamam</div>
<div class="sloka" id="101_sloka18"> <a href="101.htm#101_sloka18">18 </a> <br>yan mayāpakṛtaṃ mohād ajñānād ṛṣisattama<br>prasādaye tvāṃ tatrāhaṃ na me tvaṃ kroddhum arhasi</div>
<div class="sloka" id="101_sloka19"> <a href="101.htm#101_sloka19">19 </a> <br>evam uktas tato rājñā prasādam akaron muniḥ<br>kṛtaprasādo rājā taṃ tataḥ samavatārayat</div>
<div class="sloka" id="101_sloka20"> <a href="101.htm#101_sloka20">20 </a> <br>avatārya ca śūlāgrāt tac chūlaṃ niścakarṣa ha<br>aśaknuvaṃś ca niṣkraṣṭuṃ śūlaṃ mūle sa cicchide</div>
<div class="sloka" id="101_sloka21"> <a href="101.htm#101_sloka21">21 </a> <br>sa tathāntar gatenaiva śūlena vyacaran muniḥ<br>sa tena tapasā lokān vijigye durlabhān paraiḥ<br>aṇī māṇḍavya iti ca tato lokeṣu kathyate</div>
<div class="sloka" id="101_sloka22"> <a href="101.htm#101_sloka22">22 </a> <br>sa gatvā sadanaṃ vipro dharmasya paramārthavit<br>āsanasthaṃ tato dharmaṃ dṛṣṭvopālabhata prabhuḥ</div>
<div class="sloka" id="101_sloka23"> <a href="101.htm#101_sloka23">23 </a> <br>kiṃ nu tad duṣkṛtaṃ karma mayā kṛtam ajānatā<br>yasyeyaṃ phalanirvṛttir īdṛśy āsāditā mayā<br>śīghram ācakṣva me tattvaṃ paśya me tapaso balam</div>
<div class="sloka" id="101_sloka24"> <a href="101.htm#101_sloka24">24 </a> <br>[dharma]<br>pataṃgakānāṃ puccheṣu tvayeṣīkā praveśitā<br>karmaṇas tasya te prāptaṃ phalam etat tapodhana</div>
<div class="sloka" id="101_sloka25"> <a href="101.htm#101_sloka25">25 </a> <br>[āṇ]<br>alpe 'parādhe vipulo mama daṇḍas tvayā kṛtaḥ<br>śūdrayonāv ato dharmamānuṣaḥ saṃbhaviṣyasi</div>
<div class="sloka" id="101_sloka26"> <a href="101.htm#101_sloka26">26 </a> <br>maryādāṃ sthāpayāmy adya loke dharmaphalodayām<br>ācaturdaśamād varṣān na bhaviṣyati pātakam<br>pareṇa kurvatām evaṃ doṣa eva bhaviṣyati</div>
<div class="sloka" id="101_sloka27"> <a href="101.htm#101_sloka27">27 </a> <br>[v]<br>etena tv aparādhena śāpāt tasya mahātmanaḥ<br>dharmo vidura rūpeṇa śūdrayonāv ajāyata</div></body></html>