<html><body><div class="sloka" id="215_sloka1"> <a href="215.htm#215_sloka1">1 </a> <br>[vai]<br>so 'bravīd arjunaṃ caiva vāsudevaṃ ca sātvatam<br>lokapravīrau tiṣṭhantau khāṇḍavasya samīpataḥ</div>
<div class="sloka" id="215_sloka2"> <a href="215.htm#215_sloka2">2 </a> <br>brāhmaṇo bahu bhoktāsmi bhuñje 'parimitaṃ sadā<br>bhikṣe vārṣṇeya pārthau vām ekāṃ tṛptiṃ prayacchatām</div>
<div class="sloka" id="215_sloka3"> <a href="215.htm#215_sloka3">3 </a> <br>evam uktau tam abrūtāṃ tatas tau kṛṣṇa pāṇḍavau<br>kenānnena bhavāṃs tṛpyet tasyānnasya yatāvahe</div>
<div class="sloka" id="215_sloka4"> <a href="215.htm#215_sloka4">4 </a> <br>evam uktaḥ sa bhagavān abravīt tāv ubhau tataḥ<br>bhāṣamāṇau tadā vīrau kim annaṃ kriyatām iti</div>
<div class="sloka" id="215_sloka5"> <a href="215.htm#215_sloka5">5 </a> <br>nāham annaṃ bubhukṣe vai pāvakaṃ māṃ nibodhatam<br>yadannam anurūpaṃ me tad yuvāṃ saṃprayacchatam</div>
<div class="sloka" id="215_sloka6"> <a href="215.htm#215_sloka6">6 </a> <br>idam indraḥ sadā dāvaṃ khāṇḍavaṃ parirakṣati<br>taṃ na śaknomy ahaṃ dagdhuṃ rakṣyamāṇaṃ mahātmanā</div>
<div class="sloka" id="215_sloka7"> <a href="215.htm#215_sloka7">7 </a> <br>vasaty atra sakhā tasya takṣakaḥ pannagaḥ sadā<br>sagaṇas tat kṛte dāvaṃ parirakṣati vajrabhṛt</div>
<div class="sloka" id="215_sloka8"> <a href="215.htm#215_sloka8">8 </a> <br>tatra bhūtāny anekāni rakṣyante sma prasaṅgataḥ<br>taṃ didhakṣur na śaknomi dagdhuṃ śakrasya tejasā</div>
<div class="sloka" id="215_sloka9"> <a href="215.htm#215_sloka9">9 </a> <br>sa māṃ prajvalitaṃ dṛṣṭvā meghāmbhobhiḥ pravarṣati<br>tato dagdhuṃ na śaknomi didhakṣur dāvam īpsitam</div>
<div class="sloka" id="215_sloka10"> <a href="215.htm#215_sloka10">10 </a> <br>sa yuvābhyāṃ sahāyābhyām astravidbhyāṃ samāgataḥ<br>daheyaṃ khāṇḍavaṃ dāvam etad annaṃ vṛtaṃ mayā</div>
<div class="sloka" id="215_sloka11"> <a href="215.htm#215_sloka11">11 </a> <br>yuvāṃ hy udakadhārās tā bhūtāni ca samantataḥ<br>uttamāstravido samyak sarvato vārayiṣyathaḥ</div>
<div class="sloka" id="215_sloka12"> <a href="215.htm#215_sloka12">12 </a> <br>evam ukte pratyuvāca bībhatsur jātavedadam<br>didhakṣuṃ khāṇḍavaṃ dāvam akāmasya śatakratoḥ</div>
<div class="sloka" id="215_sloka13"> <a href="215.htm#215_sloka13">13 </a> <br>uttamāstrāṇi me santi divyāni ca bahūni ca<br>yair ahaṃ śaknuyāṃ yoddhum api vajradharān bahūn</div>
<div class="sloka" id="215_sloka14"> <a href="215.htm#215_sloka14">14 </a> <br>dhanur me nāsti bhagavan bāhuvīryeṇa saṃmitam<br>kurvataḥ samare yatnaṃ vegaṃ yad viṣaheta me</div>
<div class="sloka" id="215_sloka15"> <a href="215.htm#215_sloka15">15 </a> <br>śaraiś ca me 'rtho bahubhir akṣayaiḥ kṣipram asyataḥ<br>na hi voḍhuṃ rathaḥ śaktaḥ śarān mama yathepsitān</div>
<div class="sloka" id="215_sloka16"> <a href="215.htm#215_sloka16">16 </a> <br>aśvāṃś ca divyān iccheyaṃ pāṇḍurān vātaraṃhasaḥ<br>rathaṃ ca meghanirghoṣaṃ sūryapratima tejasam</div>
<div class="sloka" id="215_sloka17"> <a href="215.htm#215_sloka17">17 </a> <br>tathā kṛṣṇasya vīryeṇa nāyudhaṃ vidyate samam<br>yena nāgān piśāmāṃś ca nihanyān mādhavo raṇe</div>
<div class="sloka" id="215_sloka18"> <a href="215.htm#215_sloka18">18 </a> <br>upāyaṃ karmaṇaḥ siddhau bhagavan vaktum arhasi<br>nivārayeyaṃ yenendraṃ varṣamāṇaṃ mahāvane</div></body></html>