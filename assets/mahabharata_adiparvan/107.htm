<html><body><div class="sloka" id="107_sloka1"> <a href="107.htm#107_sloka1">1 </a> <br>[vai]<br>tataḥ putraśataṃ jajñe gāndhāryāṃ janamejaya<br>dhṛtarāṣṭrasya vaiśyāyām ekaś cāpi śatāt paraḥ<br>[वै] <br>ततः पुत्रशतं जज्ञे गान्धार्यां जनमेजय <br>धृतराष्ट्रस्य वैश्यायाम् एकश् चापि शतात् परः </div>
<div class="sloka" id="107_sloka2"> <a href="107.htm#107_sloka2">2 </a> <br>pāṇḍoḥ kuntyāṃ ca mādryāṃ ca pañca putrā mahārathāḥ<br>devebhyaḥ samapadyanta saṃtānāya kulasya vai<br>पाण्डोः कुन्त्यां च माद्र्यां च पञ्च पुत्रा महारथाः <br>देवेभ्यः समपद्यन्त संतानाय कुलस्य वै </div>
<div class="sloka" id="107_sloka3"> <a href="107.htm#107_sloka3">3 </a> <br>[j]<br>kathaṃ putraśataṃ jajñe gāndhāryāṃ dvijasattama<br>kiyatā caiva kālena teṣām āyuś ca kiṃ param<br>[ज्] <br>कथं पुत्रशतं जज्ञे गान्धार्यां द्विजसत्तम <br>कियता चैव कालेन तेषाम् आयुश् च किं परम् </div>
<div class="sloka" id="107_sloka4"> <a href="107.htm#107_sloka4">4 </a> <br>kathaṃ caikaḥ sa vaiśyāyāṃ dhṛtarāṣṭra suto 'bhavat<br>kathaṃ ca sadṛśīṃ bhāryāṃ gāndhārīṃ dharmacāriṇīm<br>ānukūlye vartamānāṃ dhṛtarāṣṭro 'tyavartata<br>कथं चैकः स वैश्यायां धृतराष्ट्र सुतो 'भवत् <br>कथं च सदृशीं भार्यां गान्धारीं धर्मचारिणीम् <br>आनुकूल्ये वर्तमानां धृतराष्ट्रो 'त्यवर्तत </div>
<div class="sloka" id="107_sloka5"> <a href="107.htm#107_sloka5">5 </a> <br>kathaṃ ca śaptasya sataḥ pāṇḍos tena mahātmanā<br>samutpannā daivatebhyaḥ pañca putrā mahārathāḥ<br>कथं च शप्तस्य सतः पाण्डोस् तेन महात्मना <br>समुत्पन्ना दैवतेभ्यः पञ्च पुत्रा महारथाः </div>
<div class="sloka" id="107_sloka6"> <a href="107.htm#107_sloka6">6 </a> <br>etad vidvan yathāvṛtthaṃ vistareṇa tapodhana<br>kathayasva na me tṛptiḥ kathyamāneṣu bandhuṣu<br>एतद् विद्वन् यथावृत्थं विस्तरेण तपोधन <br>कथयस्व न मे तृप्तिः कथ्यमानेषु बन्धुषु </div>
<div class="sloka" id="107_sloka7"> <a href="107.htm#107_sloka7">7 </a> <br>[v]<br>kṣuc chramābhipariglānaṃ dvaipāyanam upasthitam<br>toṣayām āsa gāndhārī vyāsas tasyai varaṃ dadau<br>[व्] <br>क्षुच् छ्रमाभिपरिग्लानं द्वैपायनम् उपस्थितम् <br>तोषयाम् आस गान्धारी व्यासस् तस्यै वरं ददु </div>
<div class="sloka" id="107_sloka8"> <a href="107.htm#107_sloka8">8 </a> <br>sā vavre sadṛśaṃ bhartuḥ putrāṇāṃ śatam ātmanaḥ<br>tataḥ kālena sā garbhaṃ dhṛtarāṣṭrād athāgrahīt<br>सा वव्रे सदृशं भर्तुः पुत्राणां शतम् आत्मनः <br>ततः कालेन सा गर्भं धृतराष्ट्राद् अथाग्रहीत् </div>
<div class="sloka" id="107_sloka9"> <a href="107.htm#107_sloka9">9 </a> <br>saṃvatsaradvayaṃ taṃ tu gāndhārī garbham āhitam<br>aprajā dhārayām āsa tatas tāṃ duḥkham āviśat<br>संवत्सरद्वयं तं तु गान्धारी गर्भम् आहितम् <br>अप्रजा धारयाम् आस ततस् तां दुःखम् आविशत् </div>
<div class="sloka" id="107_sloka10"> <a href="107.htm#107_sloka10">10 </a> <br>śrutvā kuntīsutaṃ jātaṃ bālārkasamatejasam<br>udarasyātmanaḥ sthairyam upalabhyānvacintayat<br>श्रुत्वा कुन्तीसुतं जातं बालार्कसमतेजसम् <br>उदरस्यात्मनः स्थैर्यम् उपलभ्यान्वचिन्तयत् </div>
<div class="sloka" id="107_sloka11"> <a href="107.htm#107_sloka11">11 </a> <br>ajñātaṃ dhṛtarāṣṭrasya yatnena mahatā tataḥ<br>sodaraṃ pātayām āsa gāndhārī duḥkhamūrcchitā<br>अज्ञातं धृतराष्ट्रस्य यत्नेन महता ततः <br>सोदरं पातयाम् आस गान्धारी दुःखमूर्च्छिता </div>
<div class="sloka" id="107_sloka12"> <a href="107.htm#107_sloka12">12 </a> <br>tato jajñe māṃsapeśī lohāṣṭhīleva saṃhatā<br>dvivarṣasaṃbhṛtāṃ kukṣau tām utsraṣṭuṃ pracakrame<br>ततो जज्ञे मांसपेशी लोहाष्ठीलेव संहता <br>द्विवर्षसंभृतां कुक्षु ताम् उत्स्रष्टुं प्रचक्रमे </div>
<div class="sloka" id="107_sloka13"> <a href="107.htm#107_sloka13">13 </a> <br>atha dvaipāyano jñātvā tvaritaḥ samupāgamat<br>tāṃ sa māṃsamayīṃ peśīṃ dadarśa japatāṃ varaḥ<br>अथ द्वैपायनो ज्ञात्वा त्वरितः समुपागमत् <br>तां स मांसमयीं पेशीं ददर्श जपतां वरः </div>
<div class="sloka" id="107_sloka14"> <a href="107.htm#107_sloka14">14 </a> <br>tato 'bravīt saubaleyīṃ kim idaṃ te cikīrṣitam<br>sā cātmano mataṃ satyaṃ śaśaṃsa paramarṣaye<br>ततो 'ब्रवीत् सुबलेयीं किम् इदं ते चिकीर्षितम् <br>सा चात्मनो मतं सत्यं शशंस परमर्षये </div>
<div class="sloka" id="107_sloka15"> <a href="107.htm#107_sloka15">15 </a> <br>jyeṣṭhaṃ kuntīsutaṃ jātaṃ śrutvā ravisamaprabham<br>duḥkhena parameṇedam udaraṃ pātitaṃ mayā<br>ज्येष्ठं कुन्तीसुतं जातं श्रुत्वा रविसमप्रभम् <br>दुःखेन परमेणेदम् उदरं पातितं मया </div>
<div class="sloka" id="107_sloka16"> <a href="107.htm#107_sloka16">16 </a> <br>śataṃ ca kila putrāṇāṃ vitīrṇaṃ me tvayā purā<br>iyaṃ ca me māṃsapeśī jātā putraśatāya vai<br>शतं च किल पुत्राणां वितीर्णं मे त्वया पुरा <br>इयं च मे मांसपेशी जाता पुत्रशताय वै </div>
<div class="sloka" id="107_sloka17"> <a href="107.htm#107_sloka17">17 </a> <br>[vy]<br>evam etat saubaleyi naitaj jātv anyathā bhavet<br>vitathaṃ noktapūrvaṃ me svaireṣv api kuto 'nyathā<br>[व्य्] <br>एवम् एतत् सुबलेयि नैतज् जात्व् अन्यथा भवेत् <br>वितथं नोक्तपूर्वं मे स्वैरेष्व् अपि कुतो 'न्यथा </div>
<div class="sloka" id="107_sloka18"> <a href="107.htm#107_sloka18">18 </a> <br>ghṛtapūrṇaṃ kuṇḍa śataṃ kṣipram eva vidhīyatām<br>śītābhir adbhir aṣṭhīlām imāṃ ca pariṣiñcata<br>घृतपूर्णं कुण्ड शतं क्षिप्रम् एव विधीयताम् <br>शीताभिर् अद्भिर् अष्ठीलाम् इमां च परिषिञ्चत </div>
<div class="sloka" id="107_sloka19"> <a href="107.htm#107_sloka19">19 </a> <br>[v]<br>sā sicyamānā aṣṭhīlā abhavac chatadhā tadā<br>aṅguṣṭha parva mātrāṇāṃ garbhāṇāṃ pṛthag eva tu<br>[व्] <br>सा सिच्यमाना अष्ठीला अभवच् छतधा तदा <br>अङ्गुष्ठ पर्व मात्राणां गर्भाणां पृथग् एव तु </div>
<div class="sloka" id="107_sloka20"> <a href="107.htm#107_sloka20">20 </a> <br>ekādhika śataṃ pūrṇaṃ yathāyogaṃ viśāṃ pate<br>māṃsapeśyās tadā rājan kramaśaḥ kālaparyayāt<br>एकाधिक शतं पूर्णं यथायोगं विशां पते <br>मांसपेश्यास् तदा राजन् क्रमशः कालपर्ययात् </div>
<div class="sloka" id="107_sloka21"> <a href="107.htm#107_sloka21">21 </a> <br>tatas tāṃs teṣu kuṇḍeṣu garbhān avadadhe tadā<br>svanugupteṣu deśeṣu rakṣāṃ ca vyadadhāt tataḥ<br>ततस् तांस् तेषु कुण्डेषु गर्भान् अवदधे तदा <br>स्वनुगुप्तेषु देशेषु रक्षां च व्यदधात् ततः </div>
<div class="sloka" id="107_sloka22"> <a href="107.htm#107_sloka22">22 </a> <br>śaśāsa caiva bhagavān kālenaitāvatā punaḥ<br>vighaṭṭanīyāny etāni kuṇḍānīti sma saubalīm<br>शशास चैव भगवान् कालेनैतावता पुनः <br>विघट्टनीयान्य् एतानि कुण्डानीति स्म सुबलीम् </div>
<div class="sloka" id="107_sloka23"> <a href="107.htm#107_sloka23">23 </a> <br>ity uktvā bhagavān vyāsas tathā pratividhāya ca<br>jagāma tapase dhīmān himavantaṃ śiloccayam<br>इत्य् उक्त्वा भगवान् व्यासस् तथा प्रतिविधाय च <br>जगाम तपसे धीमान् हिमवन्तं शिलोच्चयम् </div>
<div class="sloka" id="107_sloka24"> <a href="107.htm#107_sloka24">24 </a> <br>jajñe krameṇa caitena teṣāṃ duryodhano nṛpaḥ<br>janmatas tu pramāṇena jyeṣṭho rājā yudhiṣṭhiraḥ<br>जज्ञे क्रमेण चैतेन तेषां दुर्योधनो नृपः <br>जन्मतस् तु प्रमाणेन ज्येष्ठो राजा युधिष्ठिरः </div>
<div class="sloka" id="107_sloka25"> <a href="107.htm#107_sloka25">25 </a> <br>jātamātre sute tasmin dhṛtarāṣṭro 'bravīd idam<br>samānīya bahūn viprān bhīṣmaṃ viduram eva ca<br>जातमात्रे सुते तस्मिन् धृतराष्ट्रो 'ब्रवीद् इदम् <br>समानीय बहून् विप्रान् भीष्मं विदुरम् एव च </div>
<div class="sloka" id="107_sloka26"> <a href="107.htm#107_sloka26">26 </a> <br>yudhiṣṭhiro rājaputro jyeṣṭho naḥ kulavardhanaḥ<br>prāptaḥ svaguṇato rājyaṃ na tasmin vācyam asti naḥ<br>युधिष्ठिरो राजपुत्रो ज्येष्ठो नः कुलवर्धनः <br>प्राप्तः स्वगुणतो राज्यं न तस्मिन् वाच्यम् अस्ति नः </div>
<div class="sloka" id="107_sloka27"> <a href="107.htm#107_sloka27">27 </a> <br>ayaṃ tv anantaras tasmād api rājā bhaviṣyati<br>etad dhi brūta me satyaṃ yad atra bhavitā dhruvam<br>अयं त्व् अनन्तरस् तस्माद् अपि राजा भविष्यति <br>एतद् धि ब्रूत मे सत्यं यद् अत्र भविता ध्रुवम् </div>
<div class="sloka" id="107_sloka28"> <a href="107.htm#107_sloka28">28 </a> <br>vākyasyaitasya nidhane dikṣu sarvāsu bhārata<br>kravyādāḥ prāṇadan ghorāḥ śivāś cāśiva śaṃsinaḥ<br>वाक्यस्यैतस्य निधने दिक्षु सर्वासु भारत <br>क्रव्यादाः प्राणदन् घोराः शिवाश् चाशिव शंसिनः </div>
<div class="sloka" id="107_sloka29"> <a href="107.htm#107_sloka29">29 </a> <br>lakṣayitvā nimittāni tāni ghorāṇi sarvaśaḥ<br>te 'bruvan brāhmaṇā rājan viduraś ca mahāmatiḥ<br>लक्षयित्वा निमित्तानि तानि घोराणि सर्वशः <br>ते 'ब्रुवन् ब्राह्मणा राजन् विदुरश् च महामतिः </div>
<div class="sloka" id="107_sloka30"> <a href="107.htm#107_sloka30">30 </a> <br>vyaktaṃ kulānta karaṇo bhavitaiṣa sutas tava<br>tasya śāntiḥ parityāge puṣṭyā tv apanayo mahān<br>व्यक्तं कुलान्त करणो भवितैष सुतस् तव <br>तस्य शान्तिः परित्यागे पुष्ट्या त्व् अपनयो महान् </div>
<div class="sloka" id="107_sloka31"> <a href="107.htm#107_sloka31">31 </a> <br>śatam ekonam apy astu putrāṇāṃ te mahīpate<br>ekena kuru vai kṣemaṃ lokasya ca kulasya ca<br>शतम् एकोनम् अप्य् अस्तु पुत्राणां ते महीपते <br>एकेन कुरु वै क्षेमं लोकस्य च कुलस्य च </div>
<div class="sloka" id="107_sloka32"> <a href="107.htm#107_sloka32">32 </a> <br>tyajed ekaṃ kulasyārthe grāmasyārthe kulaṃ tyajet<br>grāmaṃ janapadasyārthe ātmārthe pṛthivīṃ tyajet<br>त्यजेद् एकं कुलस्यार्थे ग्रामस्यार्थे कुलं त्यजेत् <br>ग्रामं जनपदस्यार्थे आत्मार्थे पृथिवीं त्यजेत् </div>
<div class="sloka" id="107_sloka33"> <a href="107.htm#107_sloka33">33 </a> <br>sa tathā vidureṇoktas taiś ca sarvair dvijottamaiḥ<br>na cakāra tathā rājā putrasneha samanvitaḥ<br>स तथा विदुरेणोक्तस् तैश् च सर्वैर् द्विजोत्तमैः <br>न चकार तथा राजा पुत्रस्नेह समन्वितः </div>
<div class="sloka" id="107_sloka34"> <a href="107.htm#107_sloka34">34 </a> <br>tataḥ putraśataṃ sarvaṃ dhṛtarāṣṭrasya pārthiva<br>māsamātreṇa saṃjajñe kanyā caikā śatādhikā<br>ततः पुत्रशतं सर्वं धृतराष्ट्रस्य पार्थिव <br>मासमात्रेण संजज्ञे कन्या चैका शताधिका </div>
<div class="sloka" id="107_sloka35"> <a href="107.htm#107_sloka35">35 </a> <br>gāndhāryāṃ kliśyamānāyām udareṇa vivardhatā<br>dhṛtarāṣṭraṃ mahābāhuṃ vaiśyā paryacarat kila<br>गान्धार्यां क्लिश्यमानायाम् उदरेण विवर्धता <br>धृतराष्ट्रं महाबाहुं वैश्या पर्यचरत् किल </div>
<div class="sloka" id="107_sloka36"> <a href="107.htm#107_sloka36">36 </a> <br>tasmin saṃvatsare rājan dhṛtarāṣṭrān mahāyaśāḥ<br>jajñe dhīmāṃs tatas tasyāṃ yuyutsuḥ karaṇo nṛpa<br>तस्मिन् संवत्सरे राजन् धृतराष्ट्रान् महायशाः <br>जज्ञे धीमांस् ततस् तस्यां युयुत्सुः करणो नृप </div></body></html>