<html><body><div class="sloka" id="107_sloka1"> <a href="107.htm#107_sloka1">1 </a> <br>[vai]<br>tataḥ putraśataṃ jajñe gāndhāryāṃ janamejaya<br>dhṛtarāṣṭrasya vaiśyāyām ekaś cāpi śatāt paraḥ</div>
<div class="sloka" id="107_sloka2"> <a href="107.htm#107_sloka2">2 </a> <br>pāṇḍoḥ kuntyāṃ ca mādryāṃ ca pañca putrā mahārathāḥ<br>devebhyaḥ samapadyanta saṃtānāya kulasya vai</div>
<div class="sloka" id="107_sloka3"> <a href="107.htm#107_sloka3">3 </a> <br>[j]<br>kathaṃ putraśataṃ jajñe gāndhāryāṃ dvijasattama<br>kiyatā caiva kālena teṣām āyuś ca kiṃ param</div>
<div class="sloka" id="107_sloka4"> <a href="107.htm#107_sloka4">4 </a> <br>kathaṃ caikaḥ sa vaiśyāyāṃ dhṛtarāṣṭra suto 'bhavat<br>kathaṃ ca sadṛśīṃ bhāryāṃ gāndhārīṃ dharmacāriṇīm<br>ānukūlye vartamānāṃ dhṛtarāṣṭro 'tyavartata</div>
<div class="sloka" id="107_sloka5"> <a href="107.htm#107_sloka5">5 </a> <br>kathaṃ ca śaptasya sataḥ pāṇḍos tena mahātmanā<br>samutpannā daivatebhyaḥ pañca putrā mahārathāḥ</div>
<div class="sloka" id="107_sloka6"> <a href="107.htm#107_sloka6">6 </a> <br>etad vidvan yathāvṛtthaṃ vistareṇa tapodhana<br>kathayasva na me tṛptiḥ kathyamāneṣu bandhuṣu</div>
<div class="sloka" id="107_sloka7"> <a href="107.htm#107_sloka7">7 </a> <br>[v]<br>kṣuc chramābhipariglānaṃ dvaipāyanam upasthitam<br>toṣayām āsa gāndhārī vyāsas tasyai varaṃ dadau</div>
<div class="sloka" id="107_sloka8"> <a href="107.htm#107_sloka8">8 </a> <br>sā vavre sadṛśaṃ bhartuḥ putrāṇāṃ śatam ātmanaḥ<br>tataḥ kālena sā garbhaṃ dhṛtarāṣṭrād athāgrahīt</div>
<div class="sloka" id="107_sloka9"> <a href="107.htm#107_sloka9">9 </a> <br>saṃvatsaradvayaṃ taṃ tu gāndhārī garbham āhitam<br>aprajā dhārayām āsa tatas tāṃ duḥkham āviśat</div>
<div class="sloka" id="107_sloka10"> <a href="107.htm#107_sloka10">10 </a> <br>śrutvā kuntīsutaṃ jātaṃ bālārkasamatejasam<br>udarasyātmanaḥ sthairyam upalabhyānvacintayat</div>
<div class="sloka" id="107_sloka11"> <a href="107.htm#107_sloka11">11 </a> <br>ajñātaṃ dhṛtarāṣṭrasya yatnena mahatā tataḥ<br>sodaraṃ pātayām āsa gāndhārī duḥkhamūrcchitā</div>
<div class="sloka" id="107_sloka12"> <a href="107.htm#107_sloka12">12 </a> <br>tato jajñe māṃsapeśī lohāṣṭhīleva saṃhatā<br>dvivarṣasaṃbhṛtāṃ kukṣau tām utsraṣṭuṃ pracakrame</div>
<div class="sloka" id="107_sloka13"> <a href="107.htm#107_sloka13">13 </a> <br>atha dvaipāyano jñātvā tvaritaḥ samupāgamat<br>tāṃ sa māṃsamayīṃ peśīṃ dadarśa japatāṃ varaḥ</div>
<div class="sloka" id="107_sloka14"> <a href="107.htm#107_sloka14">14 </a> <br>tato 'bravīt saubaleyīṃ kim idaṃ te cikīrṣitam<br>sā cātmano mataṃ satyaṃ śaśaṃsa paramarṣaye</div>
<div class="sloka" id="107_sloka15"> <a href="107.htm#107_sloka15">15 </a> <br>jyeṣṭhaṃ kuntīsutaṃ jātaṃ śrutvā ravisamaprabham<br>duḥkhena parameṇedam udaraṃ pātitaṃ mayā</div>
<div class="sloka" id="107_sloka16"> <a href="107.htm#107_sloka16">16 </a> <br>śataṃ ca kila putrāṇāṃ vitīrṇaṃ me tvayā purā<br>iyaṃ ca me māṃsapeśī jātā putraśatāya vai</div>
<div class="sloka" id="107_sloka17"> <a href="107.htm#107_sloka17">17 </a> <br>[vy]<br>evam etat saubaleyi naitaj jātv anyathā bhavet<br>vitathaṃ noktapūrvaṃ me svaireṣv api kuto 'nyathā</div>
<div class="sloka" id="107_sloka18"> <a href="107.htm#107_sloka18">18 </a> <br>ghṛtapūrṇaṃ kuṇḍa śataṃ kṣipram eva vidhīyatām<br>śītābhir adbhir aṣṭhīlām imāṃ ca pariṣiñcata</div>
<div class="sloka" id="107_sloka19"> <a href="107.htm#107_sloka19">19 </a> <br>[v]<br>sā sicyamānā aṣṭhīlā abhavac chatadhā tadā<br>aṅguṣṭha parva mātrāṇāṃ garbhāṇāṃ pṛthag eva tu</div>
<div class="sloka" id="107_sloka20"> <a href="107.htm#107_sloka20">20 </a> <br>ekādhika śataṃ pūrṇaṃ yathāyogaṃ viśāṃ pate<br>māṃsapeśyās tadā rājan kramaśaḥ kālaparyayāt</div>
<div class="sloka" id="107_sloka21"> <a href="107.htm#107_sloka21">21 </a> <br>tatas tāṃs teṣu kuṇḍeṣu garbhān avadadhe tadā<br>svanugupteṣu deśeṣu rakṣāṃ ca vyadadhāt tataḥ</div>
<div class="sloka" id="107_sloka22"> <a href="107.htm#107_sloka22">22 </a> <br>śaśāsa caiva bhagavān kālenaitāvatā punaḥ<br>vighaṭṭanīyāny etāni kuṇḍānīti sma saubalīm</div>
<div class="sloka" id="107_sloka23"> <a href="107.htm#107_sloka23">23 </a> <br>ity uktvā bhagavān vyāsas tathā pratividhāya ca<br>jagāma tapase dhīmān himavantaṃ śiloccayam</div>
<div class="sloka" id="107_sloka24"> <a href="107.htm#107_sloka24">24 </a> <br>jajñe krameṇa caitena teṣāṃ duryodhano nṛpaḥ<br>janmatas tu pramāṇena jyeṣṭho rājā yudhiṣṭhiraḥ</div>
<div class="sloka" id="107_sloka25"> <a href="107.htm#107_sloka25">25 </a> <br>jātamātre sute tasmin dhṛtarāṣṭro 'bravīd idam<br>samānīya bahūn viprān bhīṣmaṃ viduram eva ca</div>
<div class="sloka" id="107_sloka26"> <a href="107.htm#107_sloka26">26 </a> <br>yudhiṣṭhiro rājaputro jyeṣṭho naḥ kulavardhanaḥ<br>prāptaḥ svaguṇato rājyaṃ na tasmin vācyam asti naḥ</div>
<div class="sloka" id="107_sloka27"> <a href="107.htm#107_sloka27">27 </a> <br>ayaṃ tv anantaras tasmād api rājā bhaviṣyati<br>etad dhi brūta me satyaṃ yad atra bhavitā dhruvam</div>
<div class="sloka" id="107_sloka28"> <a href="107.htm#107_sloka28">28 </a> <br>vākyasyaitasya nidhane dikṣu sarvāsu bhārata<br>kravyādāḥ prāṇadan ghorāḥ śivāś cāśiva śaṃsinaḥ</div>
<div class="sloka" id="107_sloka29"> <a href="107.htm#107_sloka29">29 </a> <br>lakṣayitvā nimittāni tāni ghorāṇi sarvaśaḥ<br>te 'bruvan brāhmaṇā rājan viduraś ca mahāmatiḥ</div>
<div class="sloka" id="107_sloka30"> <a href="107.htm#107_sloka30">30 </a> <br>vyaktaṃ kulānta karaṇo bhavitaiṣa sutas tava<br>tasya śāntiḥ parityāge puṣṭyā tv apanayo mahān</div>
<div class="sloka" id="107_sloka31"> <a href="107.htm#107_sloka31">31 </a> <br>śatam ekonam apy astu putrāṇāṃ te mahīpate<br>ekena kuru vai kṣemaṃ lokasya ca kulasya ca</div>
<div class="sloka" id="107_sloka32"> <a href="107.htm#107_sloka32">32 </a> <br>tyajed ekaṃ kulasyārthe grāmasyārthe kulaṃ tyajet<br>grāmaṃ janapadasyārthe ātmārthe pṛthivīṃ tyajet</div>
<div class="sloka" id="107_sloka33"> <a href="107.htm#107_sloka33">33 </a> <br>sa tathā vidureṇoktas taiś ca sarvair dvijottamaiḥ<br>na cakāra tathā rājā putrasneha samanvitaḥ</div>
<div class="sloka" id="107_sloka34"> <a href="107.htm#107_sloka34">34 </a> <br>tataḥ putraśataṃ sarvaṃ dhṛtarāṣṭrasya pārthiva<br>māsamātreṇa saṃjajñe kanyā caikā śatādhikā</div>
<div class="sloka" id="107_sloka35"> <a href="107.htm#107_sloka35">35 </a> <br>gāndhāryāṃ kliśyamānāyām udareṇa vivardhatā<br>dhṛtarāṣṭraṃ mahābāhuṃ vaiśyā paryacarat kila</div>
<div class="sloka" id="107_sloka36"> <a href="107.htm#107_sloka36">36 </a> <br>tasmin saṃvatsare rājan dhṛtarāṣṭrān mahāyaśāḥ<br>jajñe dhīmāṃs tatas tasyāṃ yuyutsuḥ karaṇo nṛpa</div></body></html>