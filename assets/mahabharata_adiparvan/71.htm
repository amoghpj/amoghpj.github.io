<html><body><div class="sloka" id="71_sloka1"> <a href="71.htm#71_sloka1">1 </a> <br>[j]<br>yayātiḥ pūrvako 'smākaṃ daśamo yaḥ prajāpateḥ<br>kathaṃ sa śukratanayāṃ lebhe paramadurlabhām</div>
<div class="sloka" id="71_sloka2"> <a href="71.htm#71_sloka2">2 </a> <br>etad icchāmy ahaṃ śrotuṃ vistareṇa dvijottama<br>ānupūrvyā ca me śaṃsa pūror vaṃśakarān pṛthak</div>
<div class="sloka" id="71_sloka3"> <a href="71.htm#71_sloka3">3 </a> <br>[v]<br>yayātir āsīd rājarṣir devarājasamadyutiḥ<br>taṃ śukravṛṣa parvāṇau vavrāte vai yathā purā</div>
<div class="sloka" id="71_sloka4"> <a href="71.htm#71_sloka4">4 </a> <br>tat te 'haṃ saṃpravakṣyāmi pṛcchato janamejaya<br>devayānyāś ca saṃyogaṃ yayāter nāhuṣasya ca</div>
<div class="sloka" id="71_sloka5"> <a href="71.htm#71_sloka5">5 </a> <br>surāṇām asurāṇāṃ ca samajāyata vai mithaḥ<br>aiśvaryaṃ prati saṃgharṣas trailokye sacarācare</div>
<div class="sloka" id="71_sloka6"> <a href="71.htm#71_sloka6">6 </a> <br>jigīṣayā tato devā vavrira āṅgirasaṃ munim<br>paurohityena yājyārthe kāvyaṃ tūśanasaṃ pare<br>brāhmaṇau tāv ubhau nityam anyonyaspardhinau bhṛśam</div>
<div class="sloka" id="71_sloka7"> <a href="71.htm#71_sloka7">7 </a> <br>tatra devā nijaghnur yān dānavān yudhi saṃgatān<br>tān punar jīvayām āsa kāvyo vidyā balāśrayāt<br>tatas te punar utthāya yodhayāṃ cakrire surān</div>
<div class="sloka" id="71_sloka8"> <a href="71.htm#71_sloka8">8 </a> <br>asurās tu nijaghnur yān surān samaramūrdhani<br>na tān saṃjīvayām āsa bṛhaspatir udāradhīḥ</div>
<div class="sloka" id="71_sloka9"> <a href="71.htm#71_sloka9">9 </a> <br>na hi veda sa tāṃ vidyāṃ yāṃ kāvyo veda vīryavān<br>saṃjīvanīṃ tato devā viṣādam agaman param</div>
<div class="sloka" id="71_sloka10"> <a href="71.htm#71_sloka10">10 </a> <br>te tu devā bhayodvignāḥ kāvyād uśanasas tadā<br>ūcuḥ kacam upāgamya jyeṣṭhaṃ putraṃ bṛhaspateḥ</div>
<div class="sloka" id="71_sloka11"> <a href="71.htm#71_sloka11">11 </a> <br>bhajamānān bhajasvāsmān kuru naḥ sāhyam uttamam<br>yāsau vidyā nivasati brāhmaṇe 'mitatejasi<br>śukre tām āhara kṣipraṃ bhāgabhān no bhaviṣyasi</div>
<div class="sloka" id="71_sloka12"> <a href="71.htm#71_sloka12">12 </a> <br>vṛṣaparva samīpe sa śakyo draṣṭuṃ tvayā dvijaḥ<br>rakṣate dānavāṃs tatra na sa rakṣaty adānavān</div>
<div class="sloka" id="71_sloka13"> <a href="71.htm#71_sloka13">13 </a> <br>tam ārādhayituṃ śakto bhavān pūrvavayāḥ kavim<br>deva yānīṃ ca dayitāṃ sutāṃ tasya mahātmanaḥ</div>
<div class="sloka" id="71_sloka14"> <a href="71.htm#71_sloka14">14 </a> <br>tvam ārādhayituṃ śakto nānyaḥ kaś cana vidyate<br>śīladākṣiṇya mādhuryair ācāreṇa damena ca<br>deva yānyāṃ hi tuṣṭāyāṃ vidyāṃ tāṃ prāpsyasi dhruvam</div>
<div class="sloka" id="71_sloka15"> <a href="71.htm#71_sloka15">15 </a> <br>tathety uktvā tataḥ prāyād bṛhaspatisutaḥ kacaḥ<br>tadābhipūjito devaiḥ samīpaṃ vṛṣaparvaṇaḥ</div>
<div class="sloka" id="71_sloka16"> <a href="71.htm#71_sloka16">16 </a> <br>sa gatvā tvarito rājan devaiḥ saṃpreṣitaḥ kacaḥ<br>asurendra pure śukraṃ dṛṣṭvā vākyam uvāca ha</div>
<div class="sloka" id="71_sloka17"> <a href="71.htm#71_sloka17">17 </a> <br>ṛṣer aṅgirasaḥ pautraṃ putraṃ sākṣād bṛhaspateḥ<br>nāmnā kaca iti khyātaṃ śiṣyaṃ gṛhṇātu māṃ bhavān</div>
<div class="sloka" id="71_sloka18"> <a href="71.htm#71_sloka18">18 </a> <br>brahmacaryaṃ cariṣyāmi tvayy ahaṃ paramaṃ gurau<br>anumanyasva māṃ brahman sahasraṃ parivatsarān</div>
<div class="sloka" id="71_sloka19"> <a href="71.htm#71_sloka19">19 </a> <br>[ṣukra]<br>kaca susvāgataṃ te 'stu pratigṛhṇāmi te vacaḥ<br>arcayiṣye 'ham arcyaṃ tvām arcito 'stu bṛhaspatiḥ</div>
<div class="sloka" id="71_sloka20"> <a href="71.htm#71_sloka20">20 </a> <br>[v]<br>kacas tu taṃ tathety uktvā pratijagrāha tad vratam<br>ādiṣṭaṃ kavi putreṇa śukreṇośanasā svayam</div>
<div class="sloka" id="71_sloka21"> <a href="71.htm#71_sloka21">21 </a> <br>vratasya vratakālaṃ sa yathoktaṃ pratyagṛhṇata<br>ārādhayann upādhyāyaṃ deva yānīṃ ca bhārata</div>
<div class="sloka" id="71_sloka22"> <a href="71.htm#71_sloka22">22 </a> <br>nityam ārādhayiṣyaṃs tāṃ yuvā yauvanaga āmukhe<br>gāyan nṛtyan vādayaṃś ca deva yānīm atoṣayat</div>
<div class="sloka" id="71_sloka23"> <a href="71.htm#71_sloka23">23 </a> <br>saṃśīlayan deva yānīṃ kanyāṃ saṃprāptayauvanām<br>puṣpaiḥ phalaiḥ preṣaṇaiś ca toṣayām āsa bhārata</div>
<div class="sloka" id="71_sloka24"> <a href="71.htm#71_sloka24">24 </a> <br>deva yāny api taṃ vipraṃ niyamavratacāriṇam<br>anugāyamānā lalanā rahaḥ paryacarat tadā</div>
<div class="sloka" id="71_sloka25"> <a href="71.htm#71_sloka25">25 </a> <br>pañcavarṣaśatāny evaṃ kacasya carato vratam<br>tatrātīyur atho buddhvā dānavās taṃ tataḥ kacam</div>
<div class="sloka" id="71_sloka26"> <a href="71.htm#71_sloka26">26 </a> <br>gā rakṣantaṃ vane dṛṣṭvā rahasy ekam amarṣitāḥ<br>jaghnur bṛhaspater dveṣād vidyā rakṣārtham eva ca<br>hatvā śālā vṛkebhyaś ca prāyacchaṃs tilaśaḥ kṛtam</div>
<div class="sloka" id="71_sloka27"> <a href="71.htm#71_sloka27">27 </a> <br>tato gāvo nivṛttās tā agopāḥ svaṃ niveśanam<br>tā dṛṣṭvā rahitā gās tu kacenābhyāgatā vanāt<br>uvāca vacanaṃ kāle deva yāny atha bhārata</div>
<div class="sloka" id="71_sloka28"> <a href="71.htm#71_sloka28">28 </a> <br>ahutaṃ cāgnihotraṃ te sūryaś cāstaṃ gataḥ prabho<br>agopāś cāgatā gāvaḥ kacas tāta na dṛśyate</div>
<div class="sloka" id="71_sloka29"> <a href="71.htm#71_sloka29">29 </a> <br>vyaktaṃ hato mṛto vāpi kacas tāta bhaviṣyati<br>taṃ vinā na ca jīveyaṃ kacaṃ satyaṃ bravīmi te</div>
<div class="sloka" id="71_sloka30"> <a href="71.htm#71_sloka30">30 </a> <br>[ṣukra]<br>ayam ehīti śabdena mṛtaṃ saṃjīvayāmy aham</div>
<div class="sloka" id="71_sloka31"> <a href="71.htm#71_sloka31">31 </a> <br>[v]<br>tataḥ saṃjīvanīṃ vidyāṃ prayujya kacam āhvayat<br>āhūtaḥ prādurabhavat kaco 'riṣṭo 'tha vidyayā<br>hato 'ham iti cācakhyau pṛṣṭo brāhmaṇa kanyayā</div>
<div class="sloka" id="71_sloka32"> <a href="71.htm#71_sloka32">32 </a> <br>sa punar deva yānyoktaḥ puṣpāhāro yadṛcchayā<br>vanaṃ yayau tato vipra dadṛśur dānavāś ca tam</div>
<div class="sloka" id="71_sloka33"> <a href="71.htm#71_sloka33">33 </a> <br>tato dvitīyaṃ hatvā taṃ dagdhvā kṛtvā ca cūrṇaśaḥ<br>prāyacchan brāhmaṇāyaiva surāyām asurās tadā</div>
<div class="sloka" id="71_sloka34"> <a href="71.htm#71_sloka34">34 </a> <br>deva yāny atha bhūyo 'pi vākyaṃ pitaram abravīt<br>puṣpāhāraḥ preṣaṇakṛt kacas tāta na dṛśyate</div>
<div class="sloka" id="71_sloka35"> <a href="71.htm#71_sloka35">35 </a> <br>[ṣukra]<br>bṛhaspateḥ sutaḥ putri kacaḥ pretagatiṃ gataḥ<br>vidyayā jīvito 'py evaṃ hanyate karavāṇi kim</div>
<div class="sloka" id="71_sloka36"> <a href="71.htm#71_sloka36">36 </a> <br>maivaṃ śuco mā ruda deva yāni; na tvādṛśī martyam anupraśocet<br>surāś ca viśve ca jagac ca sarvam; upathitāṃ vaikṛtim ānamanti</div>
<div class="sloka" id="71_sloka37"> <a href="71.htm#71_sloka37">37 </a> <br>[dev]<br>yasyāṅgirā vṛddhatamaḥ pitāmaho; bṛhaspatiś cāpi pitā tapodhanaḥ<br>ṛṣeḥ putraṃ tam atho vāpi pautraṃ; kathaṃ na śoceyam ahaṃ na rudyām</div>
<div class="sloka" id="71_sloka38"> <a href="71.htm#71_sloka38">38 </a> <br>sa brahma cārī ca tapodhanaś ca; sadotthitaḥ karmasu caiva dakṣaḥ<br>kacasya mārgaṃ pratipatsye na bhokṣye; priyo hi me tāta kaco 'bhirūpaḥ</div>
<div class="sloka" id="71_sloka39"> <a href="71.htm#71_sloka39">39 </a> <br>[ṣukra]<br>asaṃśayaṃ mām asurā dviṣanti; ye me śiṣyaṃ nāgasaṃ sūdayanti<br>abrāhmaṇaṃ kartum icchanti raudrās; te māṃ yathā prastutaṃ dānavair hi<br>apy asya pāpasya bhaved ihāntaḥ; kaṃ brahmahatyā na dahed apīndram</div>
<div class="sloka" id="71_sloka40"> <a href="71.htm#71_sloka40">40 </a> <br>[v]<br>saṃcodito deva yānyā maharṣiḥ punar āhvayat<br>saṃrambheṇaiva kāvyo hi bṛhaspatisutaṃ kacam</div>
<div class="sloka" id="71_sloka41"> <a href="71.htm#71_sloka41">41 </a> <br>guror bhīto vidyayā copahūtaḥ; śanair vācaṃ jaṭhare vyājagāra<br>tam abravīt kena pathopanīto; mamodare tiṣṭhasi brūhi vipra</div>
<div class="sloka" id="71_sloka42"> <a href="71.htm#71_sloka42">42 </a> <br>[k]<br>bhavatprasādān na jahāti māṃ smṛtiḥ; smare ca sarvaṃ yac ca yathā ca vṛttam<br>na tv evaṃ syāt tapaso vyayo me; tataḥ kleśaṃ ghoram imaṃ sahāmi</div>
<div class="sloka" id="71_sloka43"> <a href="71.htm#71_sloka43">43 </a> <br>asuraiḥ surāyāṃ bhavato 'smi datto; hatvā dagdhvā cūrṇayitvā ca kāvya<br>brāhmīṃ māyām āsurī caiva māyā; tvayi sthite katham evātivartet</div>
<div class="sloka" id="71_sloka44"> <a href="71.htm#71_sloka44">44 </a> <br>[ṣ]<br>kiṃ te priyaṃ karavāṇy adya vatse; vadhena me jīvitaṃ syāt kacasya<br>nānyatra kukṣer mama bhedanena; dṛśyet kaco madgato deva yāni</div>
<div class="sloka" id="71_sloka45"> <a href="71.htm#71_sloka45">45 </a> <br>[dev]<br>dvau māṃ śokāv agnikalpau dahetāṃ; kacasya nāśas tava caivopaghātaḥ<br>kacasya nāśe mama nāsti śarma; tavopaghāte jīvituṃ nāsmi śaktā</div>
<div class="sloka" id="71_sloka46"> <a href="71.htm#71_sloka46">46 </a> <br>[ṣ]<br>saṃsiddha rūpo 'si bṛhaspateḥ suta; yat tvāṃ bhaktaṃ bhajate deva yānī<br>vidyām imāṃ prāpnuhi jīvanīṃ tvaṃ; na ced indraḥ kaca rūpī tvam adya</div>
<div class="sloka" id="71_sloka47"> <a href="71.htm#71_sloka47">47 </a> <br>na nivartet punar jīvan kaś cid anyo mamodarāt<br>brāhmaṇaṃ varjayitvaikaṃ tasmād vidyām avāpnuhi</div>
<div class="sloka" id="71_sloka48"> <a href="71.htm#71_sloka48">48 </a> <br>putro bhūtvā bhāvaya bhāvito mām; asmād dehād upaniṣkramya tāta<br>samīkṣethā dharmavatīm avekṣāṃ; guroḥ sakāśāt prāpya vidyāṃ savidyaḥ</div>
<div class="sloka" id="71_sloka49"> <a href="71.htm#71_sloka49">49 </a> <br>[v]<br>guroḥ sakāśāt samavāpya vidyāṃ; bhittvā kukṣiṃ nirvicakrāma vipraḥ<br>kaco 'bhirūpo dakṣiṇaṃ brāhmaṇasya; śuklātyaye paurṇamāsyām ivenduḥ</div>
<div class="sloka" id="71_sloka50"> <a href="71.htm#71_sloka50">50 </a> <br>dṛṣṭvā ca taṃ patitaṃ brahmarāśim; utthāpayām āsa mṛtaṃ kaco 'pi<br>vidyāṃ siddhāṃ tām avāpyābhivādya; tataḥ kacas taṃ gurum ity uvāca</div>
<div class="sloka" id="71_sloka51"> <a href="71.htm#71_sloka51">51 </a> <br>ṛtasya dātāram anuttamasya; nidhiṃ nidhīnāṃ caturanvayānām<br>ye nādriyante gurum arcanīyaṃ; pālāṁl lokāṃs te vrajanty apratiṣṭhān</div>
<div class="sloka" id="71_sloka52"> <a href="71.htm#71_sloka52">52 </a> <br>[v]<br>surā pānād vañcanāṃ prāpayitvā; saṃjñā nāśaṃ caiva tathātighoram<br>dṛṣṭvā kacaṃ cāpi tathābhirūpaṃ; pītaṃ tadā surayā mohitena</div>
<div class="sloka" id="71_sloka53"> <a href="71.htm#71_sloka53">53 </a> <br>samanyur utthāya mahānubhāvas; tadośanā viprahitaṃ cikīrṣuḥ<br>kāvyaḥ svayaṃ vākyam idaṃ jagāda; surā pānaṃ prati vai jātaśaṅkaḥ</div>
<div class="sloka" id="71_sloka54"> <a href="71.htm#71_sloka54">54 </a> <br>yo brāhmaṇo 'dya prabhṛtīha kaś cin; mohāt surāṃ pāsyati mandabuddhiḥ<br>apetadharmo brahmahā caiva sa syād; asmiṁl loke garhitaḥ syāt pare ca</div>
<div class="sloka" id="71_sloka55"> <a href="71.htm#71_sloka55">55 </a> <br>mayā cemāṃ vipra dharmokti sīmāṃ; maryādāṃ vai sthāpitāṃ sarvaloke<br>santo viprāḥ śuśruvāṃso gurūṇāṃ; devā lokāś copaśṛṇvantu sarve</div>
<div class="sloka" id="71_sloka56"> <a href="71.htm#71_sloka56">56 </a> <br>itīdam uktvā sa mahānubhāvas; tapo nidhīnāṃ nidhir aprameyaḥ<br>tān dānavān daivavimūḍhabuddhīn; idaṃ samāhūya vaco 'bhyuvāca</div>
<div class="sloka" id="71_sloka57"> <a href="71.htm#71_sloka57">57 </a> <br>ācakṣe vo dānavā bāliśāḥ stha; siddhaḥ kaco vatsyati matsakāśe<br>saṃjīvanīṃ prāpya vidyāṃ mahārthāṃ; tulyaprabhāvo brahmaṇā brahmabhūtaḥ</div></body></html>