<html><body><div class="sloka" id="179_sloka1"> <a href="179.htm#179_sloka1">1 </a> <br>[vai]<br>yadā nivṛttā rājāno dhanuṣaḥ sajya karmaṇi<br>athodatiṣṭhad viprāṇāṃ madhyāj jiṣṇur udāradhīḥ<br>[वै] <br>यदा निवृत्ता राजानो धनुषः सज्य कर्मणि <br>अथोदतिष्ठद् विप्राणां मध्याज् जिष्णुर् उदारधीः </div>
<div class="sloka" id="179_sloka2"> <a href="179.htm#179_sloka2">2 </a> <br>udakrośan vipramukhyā vidhunvanto 'jināni ca<br>dṛṣṭvā saṃprasthitaṃ pārtham indraketusamaprabham<br>उदक्रोशन् विप्रमुख्या विधुन्वन्तो 'जिनानि च <br>दृष्ट्वा संप्रस्थितं पार्थम् इन्द्रकेतुसमप्रभम् </div>
<div class="sloka" id="179_sloka3"> <a href="179.htm#179_sloka3">3 </a> <br>ke cid āsan vimanasaḥ ke cid āsan mudā yutāḥ<br>āhuḥ parasparaṃ ke cin nipuṇā buddhijīvinaḥ<br>के चिद् आसन् विमनसः के चिद् आसन् मुदा युताः <br>आहुः परस्परं के चिन् निपुणा बुद्धिजीविनः </div>
<div class="sloka" id="179_sloka4"> <a href="179.htm#179_sloka4">4 </a> <br>yat karṇa śalya pramukhaiḥ pārthivair lokaviśrutaiḥ<br>nānṛtaṃ balavadbhir hi dhanurvedā parāyaṇaiḥ<br>यत् कर्ण शल्य प्रमुखैः पार्थिवैर् लोकविश्रुतैः <br>नानृतं बलवद्भिर् हि धनुर्वेदा परायणैः </div>
<div class="sloka" id="179_sloka5"> <a href="179.htm#179_sloka5">5 </a> <br>tat kathaṃ tv akṛtāstreṇa prāṇato durbalīyasā<br>baṭu mātreṇa śakyaṃ hi sajyaṃ kartuṃ dhanur dvijāḥ<br>तत् कथं त्व् अकृतास्त्रेण प्राणतो दुर्बलीयसा <br>बटु मात्रेण शक्यं हि सज्यं कर्तुं धनुर् द्विजाः </div>
<div class="sloka" id="179_sloka6"> <a href="179.htm#179_sloka6">6 </a> <br>avahāsyā bhaviṣyanti brāhmaṇāḥ sarvarājasu<br>karmaṇy asminn asaṃsiddhe cāpalād aparīkṣite<br>अवहास्या भविष्यन्ति ब्राह्मणाः सर्वराजसु <br>कर्मण्य् अस्मिन्न् असंसिद्धे चापलाद् अपरीक्षिते </div>
<div class="sloka" id="179_sloka7"> <a href="179.htm#179_sloka7">7 </a> <br>yady eṣa darpād dharṣād vā yadi vā brahma cāpalāt<br>prasthito dhanur āyantuṃ vāryatāṃ sādhu mā gamat<br>यद्य् एष दर्पाद् धर्षाद् वा यदि वा ब्रह्म चापलात् <br>प्रस्थितो धनुर् आयन्तुं वार्यतां साधु मा गमत् </div>
<div class="sloka" id="179_sloka8"> <a href="179.htm#179_sloka8">8 </a> <br>nāvahāsyā bhaviṣyāmo na ca lāghavam āsthitāḥ<br>na ca vidviṣṭatāṃ loke gamiṣyāmo mahīkṣitām<br>नावहास्या भविष्यामो न च लाघवम् आस्थिताः <br>न च विद्विष्टतां लोके गमिष्यामो महीक्षिताम् </div>
<div class="sloka" id="179_sloka9"> <a href="179.htm#179_sloka9">9 </a> <br>ke cid āhur yuvā śrīmān nāgarājakaropamaḥ<br>pīnaskandhoru bāhuś ca dhairyeṇa himavān iva<br>के चिद् आहुर् युवा श्रीमान् नागराजकरोपमः <br>पीनस्कन्धोरु बाहुश् च धैर्येण हिमवान् इव </div>
<div class="sloka" id="179_sloka10"> <a href="179.htm#179_sloka10">10 </a> <br>saṃbhāvyam asmin karmedam utsāhāc cānumīyate<br>śaktir asya mahotsāhā na hy aśaktaḥ svayaṃ vrajet<br>संभाव्यम् अस्मिन् कर्मेदम् उत्साहाच् चानुमीयते <br>शक्तिर् अस्य महोत्साहा न ह्य् अशक्तः स्वयं व्रजेत् </div>
<div class="sloka" id="179_sloka11"> <a href="179.htm#179_sloka11">11 </a> <br>na ca tadvidyate kiṃ cit karma lokeṣu yad bhavet<br>brāhmaṇānām asādhyaṃ ca triṣu saṃsthāna cāriṣu<br>न च तद्विद्यते किं चित् कर्म लोकेषु यद् भवेत् <br>ब्राह्मणानाम् असाध्यं च त्रिषु संस्थान चारिषु </div>
<div class="sloka" id="179_sloka12"> <a href="179.htm#179_sloka12">12 </a> <br>abbhakṣā vāyubhakṣāś ca phalāhārā dṛḍhavratāḥ<br>durbalā hi balīyāṃso viprā hi brahmatejasāḥ<br>अब्भक्षा वायुभक्षाश् च फलाहारा दृढव्रताः <br>दुर्बला हि बलीयांसो विप्रा हि ब्रह्मतेजसाः </div>
<div class="sloka" id="179_sloka13"> <a href="179.htm#179_sloka13">13 </a> <br>brāhmaṇo nāvamantavyaḥ sad vāsad vā samācaran<br>sukhaṃ duḥkhaṃ mahad dhrasvaṃ karma yat samupāgatam<br>ब्राह्मणो नावमन्तव्यः सद् वासद् वा समाचरन् <br>सुखं दुःखं महद् ध्रस्वं कर्म यत् समुपागतम् </div>
<div class="sloka" id="179_sloka14"> <a href="179.htm#179_sloka14">14 </a> <br>evaṃ teṣāṃ vilapatāṃ viprāṇāṃ vividhā giraḥ<br>arjuno dhanuṣo 'bhyāśe tasthau girir ivācalaḥ<br>एवं तेषां विलपतां विप्राणां विविधा गिरः <br>अर्जुनो धनुषो 'भ्याशे तस्थु गिरिर् इवाचलः </div>
<div class="sloka" id="179_sloka15"> <a href="179.htm#179_sloka15">15 </a> <br>sa tad dhanuḥ parikramya pradakṣiṇam athākarot<br>praṇamya śirasā hṛṣṭo jagṛhe ca paraṃtapaḥ<br>स तद् धनुः परिक्रम्य प्रदक्षिणम् अथाकरोत् <br>प्रणम्य शिरसा हृष्टो जगृहे च परंतपः </div>
<div class="sloka" id="179_sloka16"> <a href="179.htm#179_sloka16">16 </a> <br>sajyaṃ ca cakre nimiṣāntareṇa; śarāṃś ca jagrāha daśārdha saṃkhyān<br>vivyādha lakṣyaṃ nipapāta tac ca; chidreṇa bhūmau sahasātividdham<br>सज्यं च चक्रे निमिषान्तरेण; शरांश् च जग्राह दशार्ध संख्यान् <br>विव्याध लक्ष्यं निपपात तच् च; छिद्रेण भूमु सहसातिविद्धम् </div>
<div class="sloka" id="179_sloka17"> <a href="179.htm#179_sloka17">17 </a> <br>tato 'ntarikṣe ca babhūva nādaḥ; samājamadhye ca mahān ninādaḥ<br>puṣpāṇi divyāni vavarṣa devaḥ; pārthasya mūrdhni dviṣatāṃ nihantuḥ<br>ततो 'न्तरिक्षे च बभूव नादः; समाजमध्ये च महान् निनादः <br>पुष्पाणि दिव्यानि ववर्ष देवः; पार्थस्य मूर्ध्नि द्विषतां निहन्तुः </div>
<div class="sloka" id="179_sloka18"> <a href="179.htm#179_sloka18">18 </a> <br>celā vedhāṃs tataś cakrur hāhākārāṃś ca sarvaśaḥ<br>nyapataṃś cātra nabhasaḥ samantāt puṣpavṛṣṭayaḥ<br>चेला वेधांस् ततश् चक्रुर् हाहाकारांश् च सर्वशः <br>न्यपतंश् चात्र नभसः समन्तात् पुष्पवृष्टयः </div>
<div class="sloka" id="179_sloka19"> <a href="179.htm#179_sloka19">19 </a> <br>śatāṅgāni ca tūryāṇi vādakāś cāpy avādayan<br>sūtamāgadha saṃghāś ca astuvaṃs tatra susvanāḥ<br>शताङ्गानि च तूर्याणि वादकाश् चाप्य् अवादयन् <br>सूतमागध संघाश् च अस्तुवंस् तत्र सुस्वनाः </div>
<div class="sloka" id="179_sloka20"> <a href="179.htm#179_sloka20">20 </a> <br>taṃ dṛṣṭvā drupadaḥ prīto babhūvāri niṣūdanaḥ<br>sahasainyaś ca pārthasya sāhāyyārtham iyeṣa saḥ<br>तं दृष्ट्वा द्रुपदः प्रीतो बभूवारि निषूदनः <br>सहसैन्यश् च पार्थस्य साहाय्यार्थम् इयेष सः </div>
<div class="sloka" id="179_sloka21"> <a href="179.htm#179_sloka21">21 </a> <br>tasmiṃs tu śabde mahati pravṛtte; yudhiṣṭhiro dharmabhṛtāṃ variṣṭhaḥ<br>āvāsam evopajagāma śīghraṃ; sārdhaṃ yamābhyāṃ puruṣottamābhyām<br>तस्मिंस् तु शब्दे महति प्रवृत्ते; युधिष्ठिरो धर्मभृतां वरिष्ठः <br>आवासम् एवोपजगाम शीघ्रं; सार्धं यमाभ्यां पुरुषोत्तमाभ्याम् </div>
<div class="sloka" id="179_sloka22"> <a href="179.htm#179_sloka22">22 </a> <br>viddhaṃ tu lakṣyaṃ prasamīkṣya; kṛṣṇā pārthaṃ ca śakra pratimaṃ nirīkṣya<br>ādāya śuklaṃ varamālyadāma; jagāma kuntīsutam utsmayantī<br>विद्धं तु लक्ष्यं प्रसमीक्ष्य; कृष्णा पार्थं च शक्र प्रतिमं निरीक्ष्य <br>आदाय शुक्लं वरमाल्यदाम; जगाम कुन्तीसुतम् उत्स्मयन्ती </div></body></html>