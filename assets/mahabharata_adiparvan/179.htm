<html><body><div class="sloka" id="179_sloka1"> <a href="179.htm#179_sloka1">1 </a> <br>[vai]<br>yadā nivṛttā rājāno dhanuṣaḥ sajya karmaṇi<br>athodatiṣṭhad viprāṇāṃ madhyāj jiṣṇur udāradhīḥ</div>
<div class="sloka" id="179_sloka2"> <a href="179.htm#179_sloka2">2 </a> <br>udakrośan vipramukhyā vidhunvanto 'jināni ca<br>dṛṣṭvā saṃprasthitaṃ pārtham indraketusamaprabham</div>
<div class="sloka" id="179_sloka3"> <a href="179.htm#179_sloka3">3 </a> <br>ke cid āsan vimanasaḥ ke cid āsan mudā yutāḥ<br>āhuḥ parasparaṃ ke cin nipuṇā buddhijīvinaḥ</div>
<div class="sloka" id="179_sloka4"> <a href="179.htm#179_sloka4">4 </a> <br>yat karṇa śalya pramukhaiḥ pārthivair lokaviśrutaiḥ<br>nānṛtaṃ balavadbhir hi dhanurvedā parāyaṇaiḥ</div>
<div class="sloka" id="179_sloka5"> <a href="179.htm#179_sloka5">5 </a> <br>tat kathaṃ tv akṛtāstreṇa prāṇato durbalīyasā<br>baṭu mātreṇa śakyaṃ hi sajyaṃ kartuṃ dhanur dvijāḥ</div>
<div class="sloka" id="179_sloka6"> <a href="179.htm#179_sloka6">6 </a> <br>avahāsyā bhaviṣyanti brāhmaṇāḥ sarvarājasu<br>karmaṇy asminn asaṃsiddhe cāpalād aparīkṣite</div>
<div class="sloka" id="179_sloka7"> <a href="179.htm#179_sloka7">7 </a> <br>yady eṣa darpād dharṣād vā yadi vā brahma cāpalāt<br>prasthito dhanur āyantuṃ vāryatāṃ sādhu mā gamat</div>
<div class="sloka" id="179_sloka8"> <a href="179.htm#179_sloka8">8 </a> <br>nāvahāsyā bhaviṣyāmo na ca lāghavam āsthitāḥ<br>na ca vidviṣṭatāṃ loke gamiṣyāmo mahīkṣitām</div>
<div class="sloka" id="179_sloka9"> <a href="179.htm#179_sloka9">9 </a> <br>ke cid āhur yuvā śrīmān nāgarājakaropamaḥ<br>pīnaskandhoru bāhuś ca dhairyeṇa himavān iva</div>
<div class="sloka" id="179_sloka10"> <a href="179.htm#179_sloka10">10 </a> <br>saṃbhāvyam asmin karmedam utsāhāc cānumīyate<br>śaktir asya mahotsāhā na hy aśaktaḥ svayaṃ vrajet</div>
<div class="sloka" id="179_sloka11"> <a href="179.htm#179_sloka11">11 </a> <br>na ca tadvidyate kiṃ cit karma lokeṣu yad bhavet<br>brāhmaṇānām asādhyaṃ ca triṣu saṃsthāna cāriṣu</div>
<div class="sloka" id="179_sloka12"> <a href="179.htm#179_sloka12">12 </a> <br>abbhakṣā vāyubhakṣāś ca phalāhārā dṛḍhavratāḥ<br>durbalā hi balīyāṃso viprā hi brahmatejasāḥ</div>
<div class="sloka" id="179_sloka13"> <a href="179.htm#179_sloka13">13 </a> <br>brāhmaṇo nāvamantavyaḥ sad vāsad vā samācaran<br>sukhaṃ duḥkhaṃ mahad dhrasvaṃ karma yat samupāgatam</div>
<div class="sloka" id="179_sloka14"> <a href="179.htm#179_sloka14">14 </a> <br>evaṃ teṣāṃ vilapatāṃ viprāṇāṃ vividhā giraḥ<br>arjuno dhanuṣo 'bhyāśe tasthau girir ivācalaḥ</div>
<div class="sloka" id="179_sloka15"> <a href="179.htm#179_sloka15">15 </a> <br>sa tad dhanuḥ parikramya pradakṣiṇam athākarot<br>praṇamya śirasā hṛṣṭo jagṛhe ca paraṃtapaḥ</div>
<div class="sloka" id="179_sloka16"> <a href="179.htm#179_sloka16">16 </a> <br>sajyaṃ ca cakre nimiṣāntareṇa; śarāṃś ca jagrāha daśārdha saṃkhyān<br>vivyādha lakṣyaṃ nipapāta tac ca; chidreṇa bhūmau sahasātividdham</div>
<div class="sloka" id="179_sloka17"> <a href="179.htm#179_sloka17">17 </a> <br>tato 'ntarikṣe ca babhūva nādaḥ; samājamadhye ca mahān ninādaḥ<br>puṣpāṇi divyāni vavarṣa devaḥ; pārthasya mūrdhni dviṣatāṃ nihantuḥ</div>
<div class="sloka" id="179_sloka18"> <a href="179.htm#179_sloka18">18 </a> <br>celā vedhāṃs tataś cakrur hāhākārāṃś ca sarvaśaḥ<br>nyapataṃś cātra nabhasaḥ samantāt puṣpavṛṣṭayaḥ</div>
<div class="sloka" id="179_sloka19"> <a href="179.htm#179_sloka19">19 </a> <br>śatāṅgāni ca tūryāṇi vādakāś cāpy avādayan<br>sūtamāgadha saṃghāś ca astuvaṃs tatra susvanāḥ</div>
<div class="sloka" id="179_sloka20"> <a href="179.htm#179_sloka20">20 </a> <br>taṃ dṛṣṭvā drupadaḥ prīto babhūvāri niṣūdanaḥ<br>sahasainyaś ca pārthasya sāhāyyārtham iyeṣa saḥ</div>
<div class="sloka" id="179_sloka21"> <a href="179.htm#179_sloka21">21 </a> <br>tasmiṃs tu śabde mahati pravṛtte; yudhiṣṭhiro dharmabhṛtāṃ variṣṭhaḥ<br>āvāsam evopajagāma śīghraṃ; sārdhaṃ yamābhyāṃ puruṣottamābhyām</div>
<div class="sloka" id="179_sloka22"> <a href="179.htm#179_sloka22">22 </a> <br>viddhaṃ tu lakṣyaṃ prasamīkṣya; kṛṣṇā pārthaṃ ca śakra pratimaṃ nirīkṣya<br>ādāya śuklaṃ varamālyadāma; jagāma kuntīsutam utsmayantī</div></body></html>