<html><body><div class="sloka" id="80_sloka1"> <a href="80.htm#80_sloka1">1 </a> <br>[v]<br>pauraveṇātha vayasā yayātir nahuṣātmajaḥ<br>prītiyukto nṛpaśreṣṭhaś cacāra viṣayān priyān</div>
<div class="sloka" id="80_sloka2"> <a href="80.htm#80_sloka2">2 </a> <br>yathākāmaṃ yathotsāhaṃ yathākālaṃ yathāsukham<br>dharmāviruddhān rājendro yathārhati sa eva hi</div>
<div class="sloka" id="80_sloka3"> <a href="80.htm#80_sloka3">3 </a> <br>devān atarpayad yajñaiḥ śrāddhais tadvat pitṝn api<br>dīnān anugrahair iṣṭaiḥ kāmaiś ca dvijasattamān</div>
<div class="sloka" id="80_sloka4"> <a href="80.htm#80_sloka4">4 </a> <br>atithīn annapānaiś ca viśaś ca paripālanaiḥ<br>ānṛśaṃsyena śūdrāṃś ca dasyūn saṃnigraheṇa ca</div>
<div class="sloka" id="80_sloka5"> <a href="80.htm#80_sloka5">5 </a> <br>dharmeṇa ca prajāḥ sarvā yathāvad anurañjayan<br>yayātiḥ pālayām āsa sākṣād indra ivāparaḥ</div>
<div class="sloka" id="80_sloka6"> <a href="80.htm#80_sloka6">6 </a> <br>sa rājā siṃhavikrānto yuvā viṣayagocaraḥ<br>avirodhena dharmasya cacāra sukham uttamam</div>
<div class="sloka" id="80_sloka7"> <a href="80.htm#80_sloka7">7 </a> <br>sa saṃprāpya śubhān kāmāṃs tṛptaḥ khinnaś ca pārthivaḥ<br>kālaṃ varṣasahasrāntaṃ sasmāra manujādhipaḥ</div>
<div class="sloka" id="80_sloka8"> <a href="80.htm#80_sloka8">8 </a> <br>parisaṃkhyāya kālajñaḥ kalāḥ kāṣṭhāś ca vīryavān<br>pūrṇaṃ matvā tataḥ kālaṃ pūruṃ putram uvāca ha</div>
<div class="sloka" id="80_sloka9"> <a href="80.htm#80_sloka9">9 </a> <br>yathākāmaṃ yathotsāhaṃ yathākālam ariṃdama<br>sevitā viṣayāḥ putra yauvanena mayā tava</div>
<div class="sloka" id="80_sloka10"> <a href="80.htm#80_sloka10">10 </a> <br>pūro prīto 'smi bhadraṃ te gṛhāṇedaṃ svayauvanam<br>rājyaṃ caiva gṛhāṇedaṃ tvaṃ hi me priyakṛt sutaḥ</div>
<div class="sloka" id="80_sloka11"> <a href="80.htm#80_sloka11">11 </a> <br>pratipede jarāṃ rājā yayātir nāhuṣas tadā<br>yauvanaṃ pratipede ca pūruḥ svaṃ punar ātmanaḥ</div>
<div class="sloka" id="80_sloka12"> <a href="80.htm#80_sloka12">12 </a> <br>abhiṣektu kāmaṃ nṛpatiṃ pūruṃ putraṃ kanīyasam<br>brāhmaṇa pramukhā varṇā idaṃ vacanam abruvan</div>
<div class="sloka" id="80_sloka13"> <a href="80.htm#80_sloka13">13 </a> <br>kathaṃ śukrasya naptāraṃ deva yānyāḥ sutaṃ prabho<br>jyeṣṭhaṃ yadum atikramya rājyaṃ pūroḥ pradāsyasi</div>
<div class="sloka" id="80_sloka14"> <a href="80.htm#80_sloka14">14 </a> <br>yadur jyeṣṭhas tava suto jātas tam anu turvasuḥ<br>śarmiṣṭhāyāḥ suto druhyus tato 'nuḥ pūrur eva ca</div>
<div class="sloka" id="80_sloka15"> <a href="80.htm#80_sloka15">15 </a> <br>kathaṃ jyeṣṭhān atikramya kanīyān rājyam arhati<br>etat saṃbodhayāmas tvāṃ dharmaṃ tvam anupālaya</div>
<div class="sloka" id="80_sloka16"> <a href="80.htm#80_sloka16">16 </a> <br>[y]<br>brāhmaṇa pramukhā varṇāḥ sarve śṛṇvantu me vacaḥ<br>jyeṣṭhaṃ prati yathā rājyaṃ na deyaṃ me kathaṃ cana</div>
<div class="sloka" id="80_sloka17"> <a href="80.htm#80_sloka17">17 </a> <br>mama jyeṣṭhena yadunā niyogo nānupālitaḥ<br>pratikūlaḥ pitur yaś ca na saputraḥ satāṃ mataḥ</div>
<div class="sloka" id="80_sloka18"> <a href="80.htm#80_sloka18">18 </a> <br>mātāpitror vacanakṛd dhitaḥ pathyaś ca yaḥ sutaḥ<br>saputraḥ putravad yaś ca vartate pitṛmātṛṣu</div>
<div class="sloka" id="80_sloka19"> <a href="80.htm#80_sloka19">19 </a> <br>yadunāham avajñātas tathā turvasunāpi ca<br>druhyunā cānunā caiva mayy avajñā kṛtā bhṛśam</div>
<div class="sloka" id="80_sloka20"> <a href="80.htm#80_sloka20">20 </a> <br>pūruṇā me kṛtaṃ vākyaṃ mānitaś ca viśeṣataḥ<br>kanīyān mama dāyādo jarā yena dhṛtā mama<br>mama kāmaḥ sa ca kṛtaḥ pūruṇā putra rūpiṇā</div>
<div class="sloka" id="80_sloka21"> <a href="80.htm#80_sloka21">21 </a> <br>śukreṇa ca varo dattaḥ kāvyenośanasā svayam<br>putro yas tvānuvarteta sa rājā pṛthivīpatiḥ<br>bhavato 'nunayāmy evaṃ pūrū rājye 'bhiṣicyatām</div>
<div class="sloka" id="80_sloka22"> <a href="80.htm#80_sloka22">22 </a> <br>[prakṛtayah]<br>yaḥ putro guṇasaṃpanno mātāpitror hitaḥ sadā<br>sarvam arhati kalyāṇaṃ kanīyān api sa prabho</div>
<div class="sloka" id="80_sloka23"> <a href="80.htm#80_sloka23">23 </a> <br>arhaḥ pūrur idaṃ rājyaṃ yaḥ sutaḥ priyakṛt tava<br>varadānena śukrasya na śakyaṃ vaktum uttaram</div>
<div class="sloka" id="80_sloka24"> <a href="80.htm#80_sloka24">24 </a> <br>[v]<br>paurajānapadais tuṣṭair ity ukto nāhuṣas tadā<br>abhyaṣiñcat tataḥ pūruṃ rājye sve sutam ātmajam</div>
<div class="sloka" id="80_sloka25"> <a href="80.htm#80_sloka25">25 </a> <br>dattvā ca pūrave rājyaṃ vanavāsāya dīkṣitaḥ<br>purāt sa niryayau rājā brāhmaṇais tāpasaiḥ saha</div>
<div class="sloka" id="80_sloka26"> <a href="80.htm#80_sloka26">26 </a> <br>yados tu yādavā jātās turvasor yavanāḥ sutāḥ<br>druhyor api sutā bhojā anos tu mleccha jātayaḥ</div></body></html>