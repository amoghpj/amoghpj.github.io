<html><body><div class="sloka" id="94_sloka1"> <a href="94.htm#94_sloka1">1 </a> <br>[v]<br>sa evaṃ śaṃtanur dhīmān devarājarṣisatkṛtaḥ<br>dharmātmā sarvalokeṣu satyavāg iti viśrutaḥ</div>
<div class="sloka" id="94_sloka2"> <a href="94.htm#94_sloka2">2 </a> <br>damo dānaṃ kṣamā buddhir hrīr dhṛtis teja uttamam<br>nityāny āsan mahāsattve śaṃtanau puruṣarṣabhe</div>
<div class="sloka" id="94_sloka3"> <a href="94.htm#94_sloka3">3 </a> <br>evaṃ sa guṇasaṃpanno dharmārthakuśalo nṛpaḥ<br>āsīd bharata vaṃśasya goptā sādhu janasya ca</div>
<div class="sloka" id="94_sloka4"> <a href="94.htm#94_sloka4">4 </a> <br>kambugrīvaḥ pṛthu vyaṃso mattavāraṇavikramaḥ<br>dharma eva paraḥ kāmād arthāc ceti vyavasthitaḥ</div>
<div class="sloka" id="94_sloka5"> <a href="94.htm#94_sloka5">5 </a> <br>etāny āsan mahāsattve śaṃtanau bharatarṣabha<br>na cāsya sadṛśaḥ kaś cit kṣatriyo dharmato 'bhavat</div>
<div class="sloka" id="94_sloka6"> <a href="94.htm#94_sloka6">6 </a> <br>vartamānaṃ hi dharme sve sarvadharmavidāṃ varam<br>taṃ mahīpā mahīpālaṃ rājarājye 'bhyaṣecayan</div>
<div class="sloka" id="94_sloka7"> <a href="94.htm#94_sloka7">7 </a> <br>vītaśokabhayābādhāḥ sukhasvapnavibodhanāḥ<br>prati bhārata goptāraṃ samapadyanta bhūmipāḥ</div>
<div class="sloka" id="94_sloka8"> <a href="94.htm#94_sloka8">8 </a> <br>śaṃtanu pramukhair gupte loke nṛpatibhis tadā<br>niyamāt sarvavarṇānāṃ brahmottaram avartata</div>
<div class="sloka" id="94_sloka9"> <a href="94.htm#94_sloka9">9 </a> <br>brahma paryacarat kṣatraṃ viśaḥ kṣatram anuvratāḥ<br>brahmakṣatrānuraktāś ca śūdrāḥ paryacaran viśaḥ</div>
<div class="sloka" id="94_sloka10"> <a href="94.htm#94_sloka10">10 </a> <br>sa hāstinapure ramye kurūṇāṃ puṭabhedane<br>vasan sāgaraparyantām anvaśād vai vasuṃdharām</div>
<div class="sloka" id="94_sloka11"> <a href="94.htm#94_sloka11">11 </a> <br>sa devarājasadṛśo dharmajñaḥ satyavāg ṛjuḥ<br>dānadharmatapo yogāc chriyā paramayā yutaḥ</div>
<div class="sloka" id="94_sloka12"> <a href="94.htm#94_sloka12">12 </a> <br>arāgadveṣasaṃyuktaḥ somavat priyadarśanaḥ<br>tejasā sūryasaṃkāśo vāyuvegasamo jave<br>antakapratimaḥ kope kṣamayā pṛthivīsamaḥ</div>
<div class="sloka" id="94_sloka13"> <a href="94.htm#94_sloka13">13 </a> <br>vadhaḥ paśuvarāhāṇāṃ tathaiva mṛgapakṣiṇām<br>śaṃtanau pṛthivīpāle nāvartata vṛthā nṛpaḥ</div>
<div class="sloka" id="94_sloka14"> <a href="94.htm#94_sloka14">14 </a> <br>dharmabrahmottare rājye śaṃtanur vinayātmavān<br>samaṃ śaśāsa bhūtāni kāmarāgavivarjitaḥ</div>
<div class="sloka" id="94_sloka15"> <a href="94.htm#94_sloka15">15 </a> <br>devarṣipitṛyajñārtham ārabhyanta tadā kriyāḥ<br>na cādharmeṇa keṣāṃ cit prāṇinām abhavad vadhaḥ</div>
<div class="sloka" id="94_sloka16"> <a href="94.htm#94_sloka16">16 </a> <br>asukhānām anāthānāṃ tiryagyoniṣu vartatām<br>sa eva rājā bhūtānāṃ sarveṣām abhavat pitā</div>
<div class="sloka" id="94_sloka17"> <a href="94.htm#94_sloka17">17 </a> <br>tasmin kurupatiśreṣṭhe rājarājeśvare sati<br>śritā vāg abhavat satyaṃ dānadharmāśritaṃ manaḥ</div>
<div class="sloka" id="94_sloka18"> <a href="94.htm#94_sloka18">18 </a> <br>sa samāḥ ṣoḍaśāṣṭau ca catasro 'ṣṭau tathāparāḥ<br>ratim aprāpnuvan strīṣu babhūva vanagocaraḥ</div>
<div class="sloka" id="94_sloka19"> <a href="94.htm#94_sloka19">19 </a> <br>tathārūpas tathācāras tathā vṛttas tathā śrutaḥ<br>gāṅgeyas tasya putro 'bhūn nāmnā devavrato vasuḥ</div>
<div class="sloka" id="94_sloka20"> <a href="94.htm#94_sloka20">20 </a> <br>sarvāstreṣu sa niṣṇātaḥ pārthiveṣv itareṣu ca<br>mahābalo mahāsattvo mahāvīryo mahārathaḥ</div>
<div class="sloka" id="94_sloka21"> <a href="94.htm#94_sloka21">21 </a> <br>sa kadā cin mṛgaṃ viddhvā gaṅgām anusaran nadīm<br>bhāgīrathīm alpajalāṃ śaṃtanur dṛṣṭavān nṛpaḥ</div>
<div class="sloka" id="94_sloka22"> <a href="94.htm#94_sloka22">22 </a> <br>tāṃ dṛṣṭvā cintayām āsa śaṃtanuḥ puruṣarṣabhaḥ<br>syandate kiṃ nv iyaṃ nādya saricchreṣṭhā yathā purā</div>
<div class="sloka" id="94_sloka23"> <a href="94.htm#94_sloka23">23 </a> <br>tato nimittam anvicchan dadarśa sa mahāmanāḥ<br>kumāraṃ rūpasaṃpannaṃ bṛhantaṃ cārudarśanam</div>
<div class="sloka" id="94_sloka24"> <a href="94.htm#94_sloka24">24 </a> <br>divyam astraṃ vikurvāṇaṃ yathā devaṃ puraṃdaram<br>kṛtsnāṃ gaṅgāṃ samāvṛtya śarais tīkṣṇair avasthitam</div>
<div class="sloka" id="94_sloka25"> <a href="94.htm#94_sloka25">25 </a> <br>tāṃ śarair āvṛtāṃ dṛṣṭvā nadīṃ gaṅgāṃ tad antike<br>abhavad vismito rājā karma dṛṣṭvātimānuṣam</div>
<div class="sloka" id="94_sloka26"> <a href="94.htm#94_sloka26">26 </a> <br>jātamātraṃ purā dṛṣṭaṃ taṃ putraṃ śaṃtanus tadā<br>nopalebhe smṛtiṃ dhīmān abhijñātuṃ tam ātmajam</div>
<div class="sloka" id="94_sloka27"> <a href="94.htm#94_sloka27">27 </a> <br>sa tu taṃ pitaraṃ dṛṣṭvā mohayām āsa māyayā<br>saṃmohya tu tataḥ kṣipraṃ tatraivāntaradhīyata</div>
<div class="sloka" id="94_sloka28"> <a href="94.htm#94_sloka28">28 </a> <br>tad adbhutaṃ tadā dṛṣṭvā tatra rājā sa śaṃtanuḥ<br>śaṅkamānaḥ sutaṃ gaṅgām abravīd darśayeti ha</div>
<div class="sloka" id="94_sloka29"> <a href="94.htm#94_sloka29">29 </a> <br>darśayām āsa taṃ gaṅgā bibhratī rūpam uttamam<br>gṛhītvā dakṣiṇe pāṇau taṃ kumāram alaṃkṛtam</div>
<div class="sloka" id="94_sloka30"> <a href="94.htm#94_sloka30">30 </a> <br>alaṃkṛtām ābharaṇair arajo 'mbaradhāriṇīm<br>dṛṣṭapūrvām api satīṃ nābhyajānāt sa śaṃtanuḥ</div>
<div class="sloka" id="94_sloka31"> <a href="94.htm#94_sloka31">31 </a> <br>[g]<br>yaṃ putram aṣṭamaṃ rājaṃs tvaṃ purā mayy ajāyithāḥ<br>sa te 'yaṃ puruṣavyāghra nayasvainaṃ gṛhāntikam</div>
<div class="sloka" id="94_sloka32"> <a href="94.htm#94_sloka32">32 </a> <br>vedān adhijage sāṅgān vasiṣṭhād eva vīryavān<br>kṛtāstraḥ parameṣvāso devarājasamo yudhi</div>
<div class="sloka" id="94_sloka33"> <a href="94.htm#94_sloka33">33 </a> <br>surāṇāṃ saṃmato nityam asurāṇāṃ ca bhārata<br>uśanā veda yac chāstram ayaṃ tad veda sarvaśaḥ</div>
<div class="sloka" id="94_sloka34"> <a href="94.htm#94_sloka34">34 </a> <br>tathaivāṅgirasaḥ putraḥ surāsuranamaskṛtaḥ<br>yad veda śāstraṃ tac cāpi kṛtsnam asmin pratiṣṭhitam<br>tava putre mahābāhau sāṅgopāṅgaṃ mahātmani</div>
<div class="sloka" id="94_sloka35"> <a href="94.htm#94_sloka35">35 </a> <br>ṛṣiḥ parair anādhṛṣyo jāmadagnyaḥ pratāpavān<br>yad astraṃ veda rāmaś ca tad apy asmin pratiṣṭhitam</div>
<div class="sloka" id="94_sloka36"> <a href="94.htm#94_sloka36">36 </a> <br>maheṣvāsam imaṃ rājan rājadharmārthakovidam<br>mayā dattaṃ nijaṃ putraṃ vīraṃ vīra gṛhān naya</div>
<div class="sloka" id="94_sloka37"> <a href="94.htm#94_sloka37">37 </a> <br>[v]<br>tayaivaṃ samanujñātaḥ putram ādāya śaṃtanuḥ<br>bhrājamānaṃ yathādityam āyayau svapuraṃ prati</div>
<div class="sloka" id="94_sloka38"> <a href="94.htm#94_sloka38">38 </a> <br>pauravaḥ svapuraṃ gatvā puraṃdara puropamam<br>sarvakāmasamṛddhārthaṃ mene ātmānam ātmanā<br>pauraveṣu tataḥ putraṃ yauvarājye 'bhyaṣecayat</div>
<div class="sloka" id="94_sloka39"> <a href="94.htm#94_sloka39">39 </a> <br>pauravāñ śaṃtanoḥ putraḥ pitaraṃ ca mahāyaśāḥ<br>rāṣṭraṃ ca rañjayām āsa vṛttena bharatarṣabha</div>
<div class="sloka" id="94_sloka40"> <a href="94.htm#94_sloka40">40 </a> <br>sa tathā saha putreṇa ramamāṇo mahīpatiḥ<br>vartayām āsa varṣāṇi catvāry amitavikramaḥ</div>
<div class="sloka" id="94_sloka41"> <a href="94.htm#94_sloka41">41 </a> <br>sa kadā cid vanaṃ yāto yamunām abhito nadīm<br>mahīpatir anirdeśyam ājighrad gandham uttamam</div>
<div class="sloka" id="94_sloka42"> <a href="94.htm#94_sloka42">42 </a> <br>tasya prabhavam anvicchan vicacāra samantataḥ<br>sa dadarśa tadā kanyāṃ dāśānāṃ devarūpiṇīm</div>
<div class="sloka" id="94_sloka43"> <a href="94.htm#94_sloka43">43 </a> <br>tām apṛcchat sa dṛṣṭvaiva kanyām asitalocanām<br>kasya tvam asi kā cāsi kiṃ ca bhīru cikīrṣasi</div>
<div class="sloka" id="94_sloka44"> <a href="94.htm#94_sloka44">44 </a> <br>sābravīd dāśakanyāsmi dharmārthaṃ vāhaye tarīm<br>pitur niyogād bhadraṃ te dāśarājño mahātmanaḥ</div>
<div class="sloka" id="94_sloka45"> <a href="94.htm#94_sloka45">45 </a> <br>rūpamādhurya gandhais tāṃ saṃyuktāṃ devarūpiṇīm<br>samīkṣya rājā dāśeyīṃ kāmayām āsa śaṃtanuḥ</div>
<div class="sloka" id="94_sloka46"> <a href="94.htm#94_sloka46">46 </a> <br>sa gatvā pitaraṃ tasyā varayām āsa tāṃ tadā<br>paryapṛcchat tatas tasyāḥ pitaraṃ cātmakāraṇāt</div>
<div class="sloka" id="94_sloka47"> <a href="94.htm#94_sloka47">47 </a> <br>sa ca taṃ pratyuvācedaṃ dāśarājo mahīpatim<br>jātamātraiva me deyā varāya varavarṇinī<br>hṛdi kāmas tu me kaś cit taṃ nibodha janeśvara</div>
<div class="sloka" id="94_sloka48"> <a href="94.htm#94_sloka48">48 </a> <br>yadīmāṃ dharmapatnīṃ tvaṃ mattaḥ prārthayase 'nagha<br>satyavāg asi satyena samayaṃ kuru me tataḥ</div>
<div class="sloka" id="94_sloka49"> <a href="94.htm#94_sloka49">49 </a> <br>samayena pradadyāṃ te kanyām aham imāṃ nṛpa<br>na hi me tvatsamaḥ kaś cid varo jātu bhaviṣyati</div>
<div class="sloka" id="94_sloka50"> <a href="94.htm#94_sloka50">50 </a> <br>[ṣ]<br>śrutvā tava varaṃ dāśavyavasyeyam ahaṃ na vā<br>dātavyaṃ cet pradāsyāmi na tv adeyaṃ kathaṃ cana</div>
<div class="sloka" id="94_sloka51"> <a href="94.htm#94_sloka51">51 </a> <br>[dāṣa]<br>asyāṃ jāyeta yaḥ putraḥ sa rājā pṛthivīpatiḥ<br>tvad ūrdhvam abhiṣektavyo nānyaḥ kaś cana pārthiva</div>
<div class="sloka" id="94_sloka52"> <a href="94.htm#94_sloka52">52 </a> <br>[v]<br>nākāmayata taṃ dātuṃ varaṃ dāśāya śaṃtanuḥ<br>śarīrajena tīvreṇa dahyamāno 'pi bhārata</div>
<div class="sloka" id="94_sloka53"> <a href="94.htm#94_sloka53">53 </a> <br>sa cintayann eva tadā dāśakanyāṃ mahīpatiḥ<br>pratyayād dhāstina puraṃ śokopahatacetanaḥ</div>
<div class="sloka" id="94_sloka54"> <a href="94.htm#94_sloka54">54 </a> <br>tataḥ kadā cic chocantaṃ śaṃtanuṃ dhyānam āsthitam<br>putro devavrato 'bhyetya pitaraṃ vākyam abravīt</div>
<div class="sloka" id="94_sloka55"> <a href="94.htm#94_sloka55">55 </a> <br>sarvato bhavataḥ kṣemaṃ vidheyāḥ sarvapārthivāḥ<br>tat kimartham ihābhīkṣṇaṃ pariśocasi duḥkhitaḥ<br>dhyāyann iva ca kiṃ rājan nābhibhāṣasi kiṃ cana</div>
<div class="sloka" id="94_sloka56"> <a href="94.htm#94_sloka56">56 </a> <br>evam uktaḥ saputreṇa śaṃtanuḥ pratyabhāṣata<br>asaṃśayaṃ dhyānaparaṃ yathā māttha tathāsmy uta</div>
<div class="sloka" id="94_sloka57"> <a href="94.htm#94_sloka57">57 </a> <br>apatyaṃ nas tvam evaikaḥ kule mahati bhārata<br>anityatā ca martyānām ataḥ śocāmi putraka</div>
<div class="sloka" id="94_sloka58"> <a href="94.htm#94_sloka58">58 </a> <br>kathaṃ cit tava gāṅgeya vipattau nāsti naḥ kulam<br>asaṃśayaṃ tvam evaikaḥ śatād api varaḥ sutaḥ</div>
<div class="sloka" id="94_sloka59"> <a href="94.htm#94_sloka59">59 </a> <br>na cāpy ahaṃ vṛthā bhūyo dārān kartum ihotsahe<br>saṃtānasyāvināśāya kāmaye bhadram astu te<br>anapatyataika putratvam ity āhur dharmavādinaḥ</div>
<div class="sloka" id="94_sloka60"> <a href="94.htm#94_sloka60">60 </a> <br>agnihotraṃ trayo vedā yajñāś ca sahadakṣiṇāḥ<br>sarvāṇy etāny apatyasya kalāṃ nārhanti ṣoḍaśīm</div>
<div class="sloka" id="94_sloka61"> <a href="94.htm#94_sloka61">61 </a> <br>evam eva manuṣyeṣu syāc ca sarvaprajāsv api<br>yad apatyaṃ mahāprājña tatra me nāsti saṃśayaḥ<br>eṣā trayī purāṇānām uttamānāṃ ca śāśvatī</div>
<div class="sloka" id="94_sloka62"> <a href="94.htm#94_sloka62">62 </a> <br>tvaṃ ca śūraḥ sadāmarṣī śastranityaś ca bhārata<br>nānyatra śastrāt tasmāt te nidhanaṃ vidyate 'nagha</div>
<div class="sloka" id="94_sloka63"> <a href="94.htm#94_sloka63">63 </a> <br>so 'smi saṃśayam āpannas tvayi śānte kathaṃ bhavet<br>iti te kāraṇaṃ tāta duḥkhasyoktam aśeṣataḥ</div>
<div class="sloka" id="94_sloka64"> <a href="94.htm#94_sloka64">64 </a> <br>tatas tat kāraṇaṃ jñātvā kṛtsnaṃ caivam aśeṣataḥ<br>devavrato mahābuddhiḥ prayayāv anucintayan</div>
<div class="sloka" id="94_sloka65"> <a href="94.htm#94_sloka65">65 </a> <br>abhyagacchat tadaivāśu vṛddhāmātyaṃ pitur hitam<br>tam apṛcchat tadābhyetya pitus tac chokakāraṇam</div>
<div class="sloka" id="94_sloka66"> <a href="94.htm#94_sloka66">66 </a> <br>tasmai sa kurumukhyāya yathāvat paripṛcchate<br>varaṃ śaśaṃsa kanyāṃ tām uddiśya bharatarṣabha</div>
<div class="sloka" id="94_sloka67"> <a href="94.htm#94_sloka67">67 </a> <br>tato devavrato vṛddhaiḥ kṣatriyaiḥ sahitas tadā<br>abhigamya dāśarājānaṃ kanyāṃ vavre pituḥ svayam</div>
<div class="sloka" id="94_sloka68"> <a href="94.htm#94_sloka68">68 </a> <br>taṃ dāśaḥ pratijagrāha vidhivat pratipūjya ca<br>abravīc cainam āsīnaṃ rājasaṃsadi bhārata</div>
<div class="sloka" id="94_sloka69"> <a href="94.htm#94_sloka69">69 </a> <br>tvam eva nāthaḥ paryāptaḥ śaṃtanoḥ puruṣarṣabha<br>putraḥ putravatāṃ śreṣṭhaḥ kiṃ nu vakṣyāmi te vacaḥ</div>
<div class="sloka" id="94_sloka70"> <a href="94.htm#94_sloka70">70 </a> <br>ko hi saṃbandhakaṃ ślāghyam īpsitaṃ yaunam īdṛśam<br>atikrāman na tapyeta sākṣād api śatakratuḥ</div>
<div class="sloka" id="94_sloka71"> <a href="94.htm#94_sloka71">71 </a> <br>apatyaṃ caitad āryasya yo yuṣmākaṃ samo guṇaiḥ<br>yasya śukrāt satyavatī prādurbhūtā yaśasvinī</div>
<div class="sloka" id="94_sloka72"> <a href="94.htm#94_sloka72">72 </a> <br>tena me bahuśas tāta pitā te parikīrtitaḥ<br>arhaḥ satyavatīṃ voḍhuṃ sarvarājasu bhārata</div>
<div class="sloka" id="94_sloka73"> <a href="94.htm#94_sloka73">73 </a> <br>asito hy api devarṣiḥ pratyākhyātaḥ purā mayā<br>satyavatyā bhṛśaṃ hy arthī sa āsīd ṛṣisattamaḥ</div>
<div class="sloka" id="94_sloka74"> <a href="94.htm#94_sloka74">74 </a> <br>kanyāpitṛtvāt kiṃ cit tu vakṣyāmi bharatarṣabha<br>balavat sapatnatām atra doṣaṃ paśyāmi kevalam</div>
<div class="sloka" id="94_sloka75"> <a href="94.htm#94_sloka75">75 </a> <br>yasya hi tvaṃ sapatnaḥ syā gandharvasyāsurasya vā<br>na sa jātu sukhaṃ jīvet tvayi kruddhe paraṃtapa</div>
<div class="sloka" id="94_sloka76"> <a href="94.htm#94_sloka76">76 </a> <br>etāvān atra doṣo hi nānyaḥ kaś cana pārthiva<br>etaj jānīhi bhadraṃ te dānādāne paraṃtapa</div>
<div class="sloka" id="94_sloka77"> <a href="94.htm#94_sloka77">77 </a> <br>evam uktas tu gāṅgeyas tad yuktaṃ pratyabhāṣata<br>śṛṇvatāṃ bhūmipālānāṃ pitur arthāya bhārata</div>
<div class="sloka" id="94_sloka78"> <a href="94.htm#94_sloka78">78 </a> <br>idaṃ me matam ādatsva satyaṃ satyavatāṃ vara<br>naiva jāto na vājāta īdṛśaṃ vaktum utsahet</div>
<div class="sloka" id="94_sloka79"> <a href="94.htm#94_sloka79">79 </a> <br>evam etat kariṣyāmi yathā tvam anubhāṣase<br>yo 'syāṃ janiṣyate putraḥ sa no rājā bhaviṣyati</div>
<div class="sloka" id="94_sloka80"> <a href="94.htm#94_sloka80">80 </a> <br>ity uktaḥ punar evātha taṃ dāśaḥ pratyabhāṣata<br>cikīrṣur duṣkaraṃ karma rājyārthe bharatarṣabha</div>
<div class="sloka" id="94_sloka81"> <a href="94.htm#94_sloka81">81 </a> <br>tvam eva nāthaḥ paryāptaḥ śaṃtanor amitadyuteḥ<br>kanyāyāś caiva dharmātman prabhur dānāya ceśvaraḥ</div>
<div class="sloka" id="94_sloka82"> <a href="94.htm#94_sloka82">82 </a> <br>idaṃ tu vacanaṃ saumya kāryaṃ caiva nibodha me<br>kaumārikāṇāṃ śīlena vakṣyāmy aham ariṃdama</div>
<div class="sloka" id="94_sloka83"> <a href="94.htm#94_sloka83">83 </a> <br>yat tvayā satyavaty arthe satyadharmaparāyaṇa<br>rājamadhye pratijñātam anurūpaṃ tavaiva tat</div>
<div class="sloka" id="94_sloka84"> <a href="94.htm#94_sloka84">84 </a> <br>nānyathā tan mahābāho saṃśayo 'tra na kaś cana<br>tavāpatyaṃ bhaved yat tu tatra naḥ saṃśayo mahān</div>
<div class="sloka" id="94_sloka85"> <a href="94.htm#94_sloka85">85 </a> <br>tasya tan matam ājñāya satyadharmaparāyaṇaḥ<br>pratyajānāt tadā rājan pituḥ priyacikīrṣayā</div>
<div class="sloka" id="94_sloka86"> <a href="94.htm#94_sloka86">86 </a> <br>[devavrata]<br>dāśarājanibodhedaṃ vacanaṃ me nṛpottama<br>śṛṇvatāṃ bhūmipālānāṃ yad bravīmi pituḥ kṛte</div>
<div class="sloka" id="94_sloka87"> <a href="94.htm#94_sloka87">87 </a> <br>rājyaṃ tāvat pūrvam eva mayā tyaktaṃ narādhipa<br>apatyahetor api ca karomy eṣa viniścayam</div>
<div class="sloka" id="94_sloka88"> <a href="94.htm#94_sloka88">88 </a> <br>adya prabhṛti me dāśabrahmacaryaṃ bhaviṣyati<br>aputrasyāpi me lokā bhaviṣyanty akṣayā divi</div>
<div class="sloka" id="94_sloka89"> <a href="94.htm#94_sloka89">89 </a> <br>[v]<br>tasya tad vacanaṃ śrutvā saṃprahṛṣṭatanū ruhaḥ<br>dadānīty eva taṃ dāśo dharmātmā pratyabhāṣata</div>
<div class="sloka" id="94_sloka90"> <a href="94.htm#94_sloka90">90 </a> <br>tato 'ntarikṣe 'psaraso devāḥ sarṣigaṇās tathā<br>abhyavarṣanta kusumair bhīṣmo 'yam iti cābruvan</div>
<div class="sloka" id="94_sloka91"> <a href="94.htm#94_sloka91">91 </a> <br>tataḥ sa pitur arthāya tām uvāca yaśasvinīm<br>adhiroha rathaṃ mātar gacchāvaḥ svagṛhān iti</div>
<div class="sloka" id="94_sloka92"> <a href="94.htm#94_sloka92">92 </a> <br>evam uktvā tu bhīṣmas tāṃ ratham āropya bhāminīm<br>āgamya hāstinapuraṃ śaṃtanoḥ saṃnyavedayat</div>
<div class="sloka" id="94_sloka93"> <a href="94.htm#94_sloka93">93 </a> <br>tasya tad duṣkaraṃ karma praśaśaṃsur narādhipāḥ<br>sametāś ca pṛthak caiva bhīṣmo 'yam iti cābruvan</div></body></html>