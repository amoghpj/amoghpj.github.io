<html><body><div class="sloka" id="6_sloka1"> <a href="6.htm#6_sloka1">1 </a> <br>[s]<br>agner atha vacaḥ śrutvā tad rakṣaḥ prajahāra tām<br>brahman varāharūpeṇa manomārutaraṃhasā</div>
<div class="sloka" id="6_sloka2"> <a href="6.htm#6_sloka2">2 </a> <br>tataḥ sa garbho nivasan kukṣau bhṛgukulodvaha<br>roṣān mātuś cyutaḥ kukṣeś cyavanas tena so 'bhavat</div>
<div class="sloka" id="6_sloka3"> <a href="6.htm#6_sloka3">3 </a> <br>taṃ dṛṣṭvā mātur udarāc cyutam ādityavarcasam<br>tad rakṣo bhasmasād bhūtaṃ papāta parimucya tām</div>
<div class="sloka" id="6_sloka4"> <a href="6.htm#6_sloka4">4 </a> <br>sā tam ādāya suśroṇī sasāra bhṛgunandanam<br>cyavanaṃ bhārgavaṃ brahman pulomā duḥkhamūrcchitā</div>
<div class="sloka" id="6_sloka5"> <a href="6.htm#6_sloka5">5 </a> <br>tāṃ dadarśa svayaṃ brahmā sarvalokapitāmahaḥ<br>rudatīṃ bāṣpapūrṇākṣīṃ bhṛgor bhāryām aninditām<br>sāntvayām āsa bhagavān vadhūṃ brahmā pitāmahaḥ</div>
<div class="sloka" id="6_sloka6"> <a href="6.htm#6_sloka6">6 </a> <br>aśrubindūdbhavā tasyāḥ prāvartata mahānadī<br>anuvartatī sṛtiṃ tasyā bhṛgoḥ patnyā yaśasvinaḥ</div>
<div class="sloka" id="6_sloka7"> <a href="6.htm#6_sloka7">7 </a> <br>tasyā mārgaṃ sṛtavatīṃ dṛṣṭvā tu saritaṃ tadā<br>nāma tasyās tadā nadyāś cakre lokapitāmahaḥ<br>vadhū sareti bhagavāṃś cyavanasyāśramaṃ prati</div>
<div class="sloka" id="6_sloka8"> <a href="6.htm#6_sloka8">8 </a> <br>sa evaṃ cyavano jajñe bhṛgoḥ putraḥ pratāpavān<br>taṃ dadarśa pitā tatra cyavanaṃ tāṃ ca bhāminīm</div>
<div class="sloka" id="6_sloka9"> <a href="6.htm#6_sloka9">9 </a> <br>sa pulomāṃ tato bhāryāṃ papraccha kupito bhṛguḥ<br>kenāsi rakṣase tasmai kathiteha jihīrṣave<br>na hi tvāṃ veda tad rakṣo mad bhāryāṃ cāruhāsinīm</div>
<div class="sloka" id="6_sloka10"> <a href="6.htm#6_sloka10">10 </a> <br>tattvam ākhyāhi taṃ hy adya śaptum icchāmy ahaṃ ruṣā<br>bibheti ko na śāpān me kasya cāyaṃ vyatikramaḥ</div>
<div class="sloka" id="6_sloka11"> <a href="6.htm#6_sloka11">11 </a> <br>[p]<br>agninā bhagavāṃs tasmai rakṣase 'haṃ niveditā<br>tato mām anayad rakṣaḥ krośantīṃ kurarīm iva</div>
<div class="sloka" id="6_sloka12"> <a href="6.htm#6_sloka12">12 </a> <br>sāhaṃ tava sutasyāsya tejasā parimokṣitā<br>bhasmībhūtaṃ ca tad rakṣo mām utsṛjya papāta vai</div></body></html>