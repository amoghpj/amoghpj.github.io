<html><body><div class="sloka" id="163_sloka1"> <a href="163.htm#163_sloka1">1 </a> <br>[vasisṭha]<br>yaiṣāṃ te tapatī nāma sāvitry avarajā sutā<br>tāṃ tvāṃ saṃvaraṇasyārthe varayāmi vibhāvaso</div>
<div class="sloka" id="163_sloka2"> <a href="163.htm#163_sloka2">2 </a> <br>sa hi rājā bṛhat kīrtir dharmārthavid udāradhīḥ<br>yuktaḥ saṃvaraṇo bhartā duhitus te vihaṃgama</div>
<div class="sloka" id="163_sloka3"> <a href="163.htm#163_sloka3">3 </a> <br>[gandharva]<br>ity uktaḥ savitā tena dadānīty eva niścitaḥ<br>pratyabhāṣata taṃ vipraṃ pratinandya divākaraḥ</div>
<div class="sloka" id="163_sloka4"> <a href="163.htm#163_sloka4">4 </a> <br>varaḥ saṃvaraṇo rājñāṃ tvam ṛṣīṇāṃ varo mune<br>tapatī yoṣitāṃ śreṣṭhā kim anyatrāpavarjanāt</div>
<div class="sloka" id="163_sloka5"> <a href="163.htm#163_sloka5">5 </a> <br>tataḥ sarvānavadyāgnīṃ tapatīṃ tapanaḥ svayam<br>dadau saṃvaraṇasyārthe vaṣiṣṭhāya mahātmane<br>pratijagrāha tāṃ kanyāṃ maharṣis tapatīṃ tadā</div>
<div class="sloka" id="163_sloka6"> <a href="163.htm#163_sloka6">6 </a> <br>vasiṣṭho 'tha visṛṣṭaś ca punar evājagāma ha<br>yatra vikhyata kīrtiḥ sa kurūṇām ṛṣabho 'bhavat</div>
<div class="sloka" id="163_sloka7"> <a href="163.htm#163_sloka7">7 </a> <br>sa rājā manmathāviṣṭas tadgatenāntarātmanā<br>dṛṣṭvā ca devakanyāṃ tāṃ tapatīṃ cāruhāsinīm<br>vasiṣṭhena sahāyāntīṃ saṃhṛṣṭo 'bhyadhikaṃ babhau</div>
<div class="sloka" id="163_sloka8"> <a href="163.htm#163_sloka8">8 </a> <br>kṛcchre dvādaśa rātre tu tasya rājñaḥ samāpite<br>ājagāma viśuddhātmā vasiṣṭho bhagavān ṛṣiḥ</div>
<div class="sloka" id="163_sloka9"> <a href="163.htm#163_sloka9">9 </a> <br>tapasārādhya varadaṃ devaṃ gopatim īśvaram<br>lebhe saṃvaraṇo bhāryāṃ vasiṣṭhasyaiva tejasā</div>
<div class="sloka" id="163_sloka10"> <a href="163.htm#163_sloka10">10 </a> <br>tatas tasmin giriśreṣṭhe devagandharvasevite<br>jagrāha vidhivat pāṇiṃ tapatyāḥ sa nararṣabhaḥ</div>
<div class="sloka" id="163_sloka11"> <a href="163.htm#163_sloka11">11 </a> <br>vasiṣṭhenābhyanujñātas tasminn eva dharādhare<br>so 'kāmayata rājarṣir vihartuṃ saha bhāryayā</div>
<div class="sloka" id="163_sloka12"> <a href="163.htm#163_sloka12">12 </a> <br>tataḥ pure ca rāṣṭre ca vāhaneṣu baleṣu ca<br>ādideśa mahīpālas tam eva sacivaṃ tadā</div>
<div class="sloka" id="163_sloka13"> <a href="163.htm#163_sloka13">13 </a> <br>nṛpatiṃ tv abhyanujñāya vasiṣṭho 'thāpacakrame<br>so 'pi rājā girau tasmin vijahārāmaropamaḥ</div>
<div class="sloka" id="163_sloka14"> <a href="163.htm#163_sloka14">14 </a> <br>tato dvādaśa varṣāṇi kānaneṣu jaleṣu ca<br>reme tasmin girau rājā tayaiva saha bhāryayā</div>
<div class="sloka" id="163_sloka15"> <a href="163.htm#163_sloka15">15 </a> <br>tasya rājñaḥ pure tasmin samā dvādaśa sarvaśaḥ<br>na vavarṣa sahasrākṣo rāṣṭre caivāsya sarvaśaḥ</div>
<div class="sloka" id="163_sloka16"> <a href="163.htm#163_sloka16">16 </a> <br>tat kṣudhārtair nirānandaiḥ śavabhūtais tadā naraiḥ<br>abhavat pretarājasya puraṃ pretair ivāvṛtam</div>
<div class="sloka" id="163_sloka17"> <a href="163.htm#163_sloka17">17 </a> <br>tatas tat tādṛśaṃ dṛṣṭvā sa eva bhagavān ṛṣiḥ<br>abhyapadyata dharmātmā vasiṣṭho rājasattamam</div>
<div class="sloka" id="163_sloka18"> <a href="163.htm#163_sloka18">18 </a> <br>taṃ ca pārthivaśārdūlam ānayām āsa tat puram<br>tapatyā sahitaṃ rājann uṣitaṃ dvādaśīḥ samāḥ</div>
<div class="sloka" id="163_sloka19"> <a href="163.htm#163_sloka19">19 </a> <br>tataḥ pravṛṣṭas tatrāsīd yathāpūrvaṃ surārihā<br>tasmin nṛpatiśārdūla praviṣṭe nagaraṃ punaḥ</div>
<div class="sloka" id="163_sloka20"> <a href="163.htm#163_sloka20">20 </a> <br>tataḥ sarāṣṭraṃ mumude tat puraṃ parayā mudā<br>tena pārthiva mukhyena bhāvitaṃ bhāvitātmanā</div>
<div class="sloka" id="163_sloka21"> <a href="163.htm#163_sloka21">21 </a> <br>tato dvādaśa varṣāṇi punar īje narādhipaḥ<br>patnyā tapatyā sahito yathā śakro marutpatiḥ</div>
<div class="sloka" id="163_sloka22"> <a href="163.htm#163_sloka22">22 </a> <br>evam āsīn mahābhāgā tapatī nāma paurvikī<br>tava vaivasvatī pārtha tāpatyas tvaṃ yayā mataḥ</div></body></html>