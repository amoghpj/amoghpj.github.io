<html><body><div class="sloka" id="126_sloka1"> <a href="126.htm#126_sloka1">1 </a> <br>[vai]<br>datte 'vakāśe puruṣair vismayotphullalocanaiḥ<br>viveśa raṅgaṃ vistīrṇaṃ karṇaḥ parapuraṃjayaḥ<br>[वै] <br>दत्ते 'वकाशे पुरुषैर् विस्मयोत्फुल्ललोचनैः <br>विवेश रङ्गं विस्तीर्णं कर्णः परपुरंजयः </div>
<div class="sloka" id="126_sloka2"> <a href="126.htm#126_sloka2">2 </a> <br>sahajaṃ kavacaṃ bibhrat kuṇḍaloddyotitānanaḥ<br>sadhanur baddhanistriṃśaḥ pādacārīva parvataḥ<br>सहजं कवचं बिभ्रत् कुण्डलोद्द्योतिताननः <br>सधनुर् बद्धनिस्त्रिंशः पादचारीव पर्वतः </div>
<div class="sloka" id="126_sloka3"> <a href="126.htm#126_sloka3">3 </a> <br>kanyā garbhaḥ pṛthu yaśāḥ pṛthāyāḥ pṛthulocanaḥ<br>tīkṣṇāṃśor bhāskarasyāṃśaḥ karṇo 'rigaṇasūdanaḥ<br>कन्या गर्भः पृथु यशाः पृथायाः पृथुलोचनः <br>तीक्ष्णांशोर् भास्करस्यांशः कर्णो 'रिगणसूदनः </div>
<div class="sloka" id="126_sloka4"> <a href="126.htm#126_sloka4">4 </a> <br>siṃharṣabha gajendrāṇāṃ tulyavīryaparākramaḥ<br>dīptikānti dyutiguṇaiḥ sūryendu jvalanopamaḥ<br>सिंहर्षभ गजेन्द्राणां तुल्यवीर्यपराक्रमः <br>दीप्तिकान्ति द्युतिगुणैः सूर्येन्दु ज्वलनोपमः </div>
<div class="sloka" id="126_sloka5"> <a href="126.htm#126_sloka5">5 </a> <br>prāṃśuḥ kanakatālābhaḥ siṃhasaṃhanano yuvā<br>asaṃkhyeyaguṇaḥ śrīmān bhāskarasyātmasaṃbhavaḥ<br>प्रांशुः कनकतालाभः सिंहसंहननो युवा <br>असंख्येयगुणः श्रीमान् भास्करस्यात्मसंभवः </div>
<div class="sloka" id="126_sloka6"> <a href="126.htm#126_sloka6">6 </a> <br>sa nirīkṣya mahābāhuḥ sarvato raṅga maṇḍalam<br>praṇāmaṃ droṇa kṛpayor nātyādṛtam ivākarot<br>स निरीक्ष्य महाबाहुः सर्वतो रङ्ग मण्डलम् <br>प्रणामं द्रोण कृपयोर् नात्यादृतम् इवाकरोत् </div>
<div class="sloka" id="126_sloka7"> <a href="126.htm#126_sloka7">7 </a> <br>sa sāmāja janaḥ sarvo niścalaḥ sthiralocanaḥ<br>ko 'yam ity āgatakṣobhaḥ kautūhalaparo 'bhavat<br>स सामाज जनः सर्वो निश्चलः स्थिरलोचनः <br>को 'यम् इत्य् आगतक्षोभः कुतूहलपरो 'भवत् </div>
<div class="sloka" id="126_sloka8"> <a href="126.htm#126_sloka8">8 </a> <br>so 'bravīn meghadhīreṇa svareṇa vadatāṃ varaḥ<br>bhrātā bhrātaram ajñātaṃ sāvitraḥ pākaśāsanim<br>सो 'ब्रवीन् मेघधीरेण स्वरेण वदतां वरः <br>भ्राता भ्रातरम् अज्ञातं सावित्रः पाकशासनिम् </div>
<div class="sloka" id="126_sloka9"> <a href="126.htm#126_sloka9">9 </a> <br>pārtha yat te kṛtaṃ karmaviśeṣavad ahaṃ tataḥ<br>kariṣye paśyatāṃ nṝṇāṃ mātmanā vismayaṃ gamaḥ<br>पार्थ यत् ते कृतं कर्मविशेषवद् अहं ततः <br>करिष्ये पश्यतां नঘणां मात्मना विस्मयं गमः </div>
<div class="sloka" id="126_sloka10"> <a href="126.htm#126_sloka10">10 </a> <br>asamāpte tatas tasya vacane vadatāṃ vara<br>yantrotkṣipta iva kṣipram uttasthau sarvato janaḥ<br>असमाप्ते ततस् तस्य वचने वदतां वर <br>यन्त्रोत्क्षिप्त इव क्षिप्रम् उत्तस्थु सर्वतो जनः </div>
<div class="sloka" id="126_sloka11"> <a href="126.htm#126_sloka11">11 </a> <br>prītiś ca puruṣavyāghra duryodhanam athāspṛśat<br>hrīś ca krodhaś ca bībhatsuṃ kṣaṇenānvaviśac ca ha<br>प्रीतिश् च पुरुषव्याघ्र दुर्योधनम् अथास्पृशत् <br>ह्रीश् च क्रोधश् च बीभत्सुं क्षणेनान्वविशच् च ह </div>
<div class="sloka" id="126_sloka12"> <a href="126.htm#126_sloka12">12 </a> <br>tato droṇābhyanujñātaḥ karṇaḥ priyaraṇaḥ sadā<br>yatkṛtaṃ tatra pārthena tac cakāra mahābalaḥ<br>ततो द्रोणाभ्यनुज्ञातः कर्णः प्रियरणः सदा <br>यत्कृतं तत्र पार्थेन तच् चकार महाबलः </div>
<div class="sloka" id="126_sloka13"> <a href="126.htm#126_sloka13">13 </a> <br>atha duryodhanas tatra bhrātṛbhiḥ saha bhārata<br>karṇaṃ pariṣvajya mudā tato vacanam abravīt<br>अथ दुर्योधनस् तत्र भ्रातृभिः सह भारत <br>कर्णं परिष्वज्य मुदा ततो वचनम् अब्रवीत् </div>
<div class="sloka" id="126_sloka14"> <a href="126.htm#126_sloka14">14 </a> <br>svāgataṃ te mahābāho diṣṭyā prāpto 'si mānada<br>ahaṃ ca kururājyaṃ ca yatheṣṭam upabhujyatām<br>स्वागतं ते महाबाहो दिष्ट्या प्राप्तो 'सि मानद <br>अहं च कुरुराज्यं च यथेष्टम् उपभुज्यताम् </div>
<div class="sloka" id="126_sloka15"> <a href="126.htm#126_sloka15">15 </a> <br>[karṇa]<br>kṛtaṃ sarveṇa me 'nyena sakhitvaṃ ca tvayā vṛṇe<br>dvandvayuddhāṃ ca pārthena kartum icchāmi bhārata<br>[कर्ण] <br>कृतं सर्वेण मे 'न्येन सखित्वं च त्वया वृणे <br>द्वन्द्वयुद्धां च पार्थेन कर्तुम् इच्छामि भारत </div>
<div class="sloka" id="126_sloka16"> <a href="126.htm#126_sloka16">16 </a> <br>[dur]<br>bhuṅkṣva bhogān mayā sārdhaṃ bandhūnāṃ priyakṛd bhava<br>durhṛdāṃ kuru sarveṣāṃ mūrdhni pādam ariṃdama<br>[दुर्] <br>भुङ्क्ष्व भोगान् मया सार्धं बन्धूनां प्रियकृद् भव <br>दुर्हृदां कुरु सर्वेषां मूर्ध्नि पादम् अरिंदम </div>
<div class="sloka" id="126_sloka17"> <a href="126.htm#126_sloka17">17 </a> <br>[vai]<br>tataḥ kṣiptam ivātmānaṃ matvā pārtho 'bhyabhāṣata<br>karṇaṃ bhrātṛsamūhasya madhye 'calam iva sthitam<br>[वै] <br>ततः क्षिप्तम् इवात्मानं मत्वा पार्थो 'भ्यभाषत <br>कर्णं भ्रातृसमूहस्य मध्ये 'चलम् इव स्थितम् </div>
<div class="sloka" id="126_sloka18"> <a href="126.htm#126_sloka18">18 </a> <br>anāhūtopasṛptānām anāhūtopajalpinām<br>ye lokās tān hataḥ karṇa mayā tvaṃ pratipatsyase<br>अनाहूतोपसृप्तानाम् अनाहूतोपजल्पिनाम् <br>ये लोकास् तान् हतः कर्ण मया त्वं प्रतिपत्स्यसे </div>
<div class="sloka" id="126_sloka19"> <a href="126.htm#126_sloka19">19 </a> <br>[karṇa]<br>raṅgo 'yaṃ sarvasāmānyaḥ kim atra tava phalguna<br>vīryaśreṣṭhāś ca rājanyā balaṃ dharmo 'nuvartate<br>[कर्ण] <br>रङ्गो 'यं सर्वसामान्यः किम् अत्र तव फल्गुन <br>वीर्यश्रेष्ठाश् च राजन्या बलं धर्मो 'नुवर्तते </div>
<div class="sloka" id="126_sloka20"> <a href="126.htm#126_sloka20">20 </a> <br>kiṃ kṣepair durbalāśvāsaiḥ śaraiḥ kathaya bhārata<br>guroḥ samakṣaṃ yāvat te harāmy adya śiraḥ śaraiḥ<br>किं क्षेपैर् दुर्बलाश्वासैः शरैः कथय भारत <br>गुरोः समक्षं यावत् ते हराम्य् अद्य शिरः शरैः </div>
<div class="sloka" id="126_sloka21"> <a href="126.htm#126_sloka21">21 </a> <br>[vai]<br>tato droṇābhyanujñātaḥ pārthaḥ parapuraṃjayaḥ<br>bhrātṛbhis tvarayāśliṣṭo raṇāyopajagāma tam<br>[वै] <br>ततो द्रोणाभ्यनुज्ञातः पार्थः परपुरंजयः <br>भ्रातृभिस् त्वरयाश्लिष्टो रणायोपजगाम तम् </div>
<div class="sloka" id="126_sloka22"> <a href="126.htm#126_sloka22">22 </a> <br>tato duryodhanenāpi sabhrātrā samarodyataḥ<br>pariṣvaktaḥ sthitaḥ karṇaḥ pragṛhya saśaraṃ dhanuḥ<br>ततो दुर्योधनेनापि सभ्रात्रा समरोद्यतः <br>परिष्वक्तः स्थितः कर्णः प्रगृह्य सशरं धनुः </div>
<div class="sloka" id="126_sloka23"> <a href="126.htm#126_sloka23">23 </a> <br>tataḥ savidyutstanitaiḥ sendrāyudha puro javaiḥ<br>āvṛtaṃ gaganaṃ meghair balākāpaṅktihāsibhiḥ<br>ततः सविद्युत्स्तनितैः सेन्द्रायुध पुरो जवैः <br>आवृतं गगनं मेघैर् बलाकापङ्क्तिहासिभिः </div>
<div class="sloka" id="126_sloka24"> <a href="126.htm#126_sloka24">24 </a> <br>tataḥ snehād dhari hayaṃ dṛṣṭvā raṅgāvalokinam<br>bhāskāro 'py anayan nāśaṃ samīpopagatān ghanān<br>ततः स्नेहाद् धरि हयं दृष्ट्वा रङ्गावलोकिनम् <br>भास्कारो 'प्य् अनयन् नाशं समीपोपगतान् घनान् </div>
<div class="sloka" id="126_sloka25"> <a href="126.htm#126_sloka25">25 </a> <br>meghac chāyopagūḍhas tu tato 'dṛśyata pāṇḍavaḥ<br>sūryātapaparikṣiptaḥ karṇo 'pi samadṛśyata<br>मेघच् छायोपगूढस् तु ततो 'दृश्यत पाण्डवः <br>सूर्यातपपरिक्षिप्तः कर्णो 'पि समदृश्यत </div>
<div class="sloka" id="126_sloka26"> <a href="126.htm#126_sloka26">26 </a> <br>dhārtarāṣṭrā yataḥ karṇas tasmin deśe vyavasthitāḥ<br>bhāradvājaḥ kṛpo bhīṣmo yataḥ pārthas tato 'bhavan<br>धार्तराष्ट्रा यतः कर्णस् तस्मिन् देशे व्यवस्थिताः <br>भारद्वाजः कृपो भीष्मो यतः पार्थस् ततो 'भवन् </div>
<div class="sloka" id="126_sloka27"> <a href="126.htm#126_sloka27">27 </a> <br>dvidhā raṅgaḥ samabhavat strīṇāṃ dvaidham ajāyata<br>kuntibhojasutā mohaṃ vijñātārthā jagāma ha<br>द्विधा रङ्गः समभवत् स्त्रीणां द्वैधम् अजायत <br>कुन्तिभोजसुता मोहं विज्ञातार्था जगाम ह </div>
<div class="sloka" id="126_sloka28"> <a href="126.htm#126_sloka28">28 </a> <br>tāṃ tathā mohasāmpannāṃ viduraḥ sarvadharmavit<br>kuntīm āśvāsayām āsa prokṣyādbhiś candanokṣitaiḥ<br>तां तथा मोहसाम्पन्नां विदुरः सर्वधर्मवित् <br>कुन्तीम् आश्वासयाम् आस प्रोक्ष्याद्भिश् चन्दनोक्षितैः </div>
<div class="sloka" id="126_sloka29"> <a href="126.htm#126_sloka29">29 </a> <br>tataḥ pratyāgataprāṇā tāv ubhāv api daṃśitau<br>putrau dṛṣṭvā susaṃtaptā nānvapadyata kiṃ cana<br>ततः प्रत्यागतप्राणा ताव् उभाव् अपि दंशितु <br>पुत्रु दृष्ट्वा सुसंतप्ता नान्वपद्यत किं चन </div>
<div class="sloka" id="126_sloka30"> <a href="126.htm#126_sloka30">30 </a> <br>tāv udyatamahācāpau kṛpaḥ śāradvato 'bravīt<br>tāv udyatasamācāre kuśalaḥ sarvadharmavit<br>ताव् उद्यतमहाचापु कृपः शारद्वतो 'ब्रवीत् <br>ताव् उद्यतसमाचारे कुशलः सर्वधर्मवित् </div>
<div class="sloka" id="126_sloka31"> <a href="126.htm#126_sloka31">31 </a> <br>ayaṃ pṛthāyās tanayaḥ kanīyān pāṇḍunandanaḥ<br>kauravo bhavatāṃ sārdhaṃ dvandvayuddhaṃ kariṣyati<br>अयं पृथायास् तनयः कनीयान् पाण्डुनन्दनः <br>कुरवो भवतां सार्धं द्वन्द्वयुद्धं करिष्यति </div>
<div class="sloka" id="126_sloka32"> <a href="126.htm#126_sloka32">32 </a> <br>tvam apy evaṃ mahābāho mātaraṃ pitaraṃ kulam<br>kathayasva narendrāṇāṃ yeṣāṃ tvaṃ kulavardhanaḥ<br>tato viditvā pārthas tvāṃ pratiyotsyati vā na vā<br>त्वम् अप्य् एवं महाबाहो मातरं पितरं कुलम् <br>कथयस्व नरेन्द्राणां येषां त्वं कुलवर्धनः <br>ततो विदित्वा पार्थस् त्वां प्रतियोत्स्यति वा न वा </div>
<div class="sloka" id="126_sloka33"> <a href="126.htm#126_sloka33">33 </a> <br>evam uktasya karṇasya vrīḍāvanatam ānanam<br>babhau varṣāmbubhiḥ klinnaṃ padmam āgalitaṃ yathā<br>एवम् उक्तस्य कर्णस्य व्रीडावनतम् आननम् <br>बभु वर्षाम्बुभिः क्लिन्नं पद्मम् आगलितं यथा </div>
<div class="sloka" id="126_sloka34"> <a href="126.htm#126_sloka34">34 </a> <br>[dur]<br>ācārya trividhā yonī rājñāṃ śāstraviniścaye<br>tat kulīnaś ca śūraś ca senāṃ yaś ca prakarṣati<br>[दुर्] <br>आचार्य त्रिविधा योनी राज्ञां शास्त्रविनिश्चये <br>तत् कुलीनश् च शूरश् च सेनां यश् च प्रकर्षति </div>
<div class="sloka" id="126_sloka35"> <a href="126.htm#126_sloka35">35 </a> <br>yady ayaṃ phalguno yuddhe nārājñā yoddhum icchati<br>tasmād eṣo 'ṅgaviṣaye mayā rājye 'bhiṣicyate<br>यद्य् अयं फल्गुनो युद्धे नाराज्ञा योद्धुम् इच्छति <br>तस्माद् एषो 'ङ्गविषये मया राज्ये 'भिषिच्यते </div>
<div class="sloka" id="126_sloka36"> <a href="126.htm#126_sloka36">36 </a> <br>[vai]<br>tatas tasmin kṣaṇe karṇaḥ salāja kusumair ghaṭaiḥ<br>kāñcanaiḥ kāñcane pīṭhe mantravidbhir mahārathaḥ<br>abhiṣikto 'ṅgarājye sa śriyā yukto mahābalaḥ<br>[वै] <br>ततस् तस्मिन् क्षणे कर्णः सलाज कुसुमैर् घटैः <br>काञ्चनैः काञ्चने पीठे मन्त्रविद्भिर् महारथः <br>अभिषिक्तो 'ङ्गराज्ये स श्रिया युक्तो महाबलः </div>
<div class="sloka" id="126_sloka37"> <a href="126.htm#126_sloka37">37 </a> <br>sacchatravālavyajano jayaśabdāntareṇa ca<br>uvāca kauravaṃ rājā rājānaṃ taṃ vṛṣas tadā<br>सच्छत्रवालव्यजनो जयशब्दान्तरेण च <br>उवाच कुरवं राजा राजानं तं वृषस् तदा </div>
<div class="sloka" id="126_sloka38"> <a href="126.htm#126_sloka38">38 </a> <br>asya rājyapradānasya sadṛśaṃ kiṃ dadāni te<br>prabrūhi rājaśārdūla kartā hy asmi tathā nṛpa<br>atyantaṃ sakhyam icchāmīty āha taṃ sa suyodhanaḥ<br>अस्य राज्यप्रदानस्य सदृशं किं ददानि ते <br>प्रब्रूहि राजशार्दूल कर्ता ह्य् अस्मि तथा नृप <br>अत्यन्तं सख्यम् इच्छामीत्य् आह तं स सुयोधनः </div></body></html>