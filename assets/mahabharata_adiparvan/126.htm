<html><body><div class="sloka" id="126_sloka1"> <a href="126.htm#126_sloka1">1 </a> <br>[vai]<br>datte 'vakāśe puruṣair vismayotphullalocanaiḥ<br>viveśa raṅgaṃ vistīrṇaṃ karṇaḥ parapuraṃjayaḥ</div>
<div class="sloka" id="126_sloka2"> <a href="126.htm#126_sloka2">2 </a> <br>sahajaṃ kavacaṃ bibhrat kuṇḍaloddyotitānanaḥ<br>sadhanur baddhanistriṃśaḥ pādacārīva parvataḥ</div>
<div class="sloka" id="126_sloka3"> <a href="126.htm#126_sloka3">3 </a> <br>kanyā garbhaḥ pṛthu yaśāḥ pṛthāyāḥ pṛthulocanaḥ<br>tīkṣṇāṃśor bhāskarasyāṃśaḥ karṇo 'rigaṇasūdanaḥ</div>
<div class="sloka" id="126_sloka4"> <a href="126.htm#126_sloka4">4 </a> <br>siṃharṣabha gajendrāṇāṃ tulyavīryaparākramaḥ<br>dīptikānti dyutiguṇaiḥ sūryendu jvalanopamaḥ</div>
<div class="sloka" id="126_sloka5"> <a href="126.htm#126_sloka5">5 </a> <br>prāṃśuḥ kanakatālābhaḥ siṃhasaṃhanano yuvā<br>asaṃkhyeyaguṇaḥ śrīmān bhāskarasyātmasaṃbhavaḥ</div>
<div class="sloka" id="126_sloka6"> <a href="126.htm#126_sloka6">6 </a> <br>sa nirīkṣya mahābāhuḥ sarvato raṅga maṇḍalam<br>praṇāmaṃ droṇa kṛpayor nātyādṛtam ivākarot</div>
<div class="sloka" id="126_sloka7"> <a href="126.htm#126_sloka7">7 </a> <br>sa sāmāja janaḥ sarvo niścalaḥ sthiralocanaḥ<br>ko 'yam ity āgatakṣobhaḥ kautūhalaparo 'bhavat</div>
<div class="sloka" id="126_sloka8"> <a href="126.htm#126_sloka8">8 </a> <br>so 'bravīn meghadhīreṇa svareṇa vadatāṃ varaḥ<br>bhrātā bhrātaram ajñātaṃ sāvitraḥ pākaśāsanim</div>
<div class="sloka" id="126_sloka9"> <a href="126.htm#126_sloka9">9 </a> <br>pārtha yat te kṛtaṃ karmaviśeṣavad ahaṃ tataḥ<br>kariṣye paśyatāṃ nṝṇāṃ mātmanā vismayaṃ gamaḥ</div>
<div class="sloka" id="126_sloka10"> <a href="126.htm#126_sloka10">10 </a> <br>asamāpte tatas tasya vacane vadatāṃ vara<br>yantrotkṣipta iva kṣipram uttasthau sarvato janaḥ</div>
<div class="sloka" id="126_sloka11"> <a href="126.htm#126_sloka11">11 </a> <br>prītiś ca puruṣavyāghra duryodhanam athāspṛśat<br>hrīś ca krodhaś ca bībhatsuṃ kṣaṇenānvaviśac ca ha</div>
<div class="sloka" id="126_sloka12"> <a href="126.htm#126_sloka12">12 </a> <br>tato droṇābhyanujñātaḥ karṇaḥ priyaraṇaḥ sadā<br>yatkṛtaṃ tatra pārthena tac cakāra mahābalaḥ</div>
<div class="sloka" id="126_sloka13"> <a href="126.htm#126_sloka13">13 </a> <br>atha duryodhanas tatra bhrātṛbhiḥ saha bhārata<br>karṇaṃ pariṣvajya mudā tato vacanam abravīt</div>
<div class="sloka" id="126_sloka14"> <a href="126.htm#126_sloka14">14 </a> <br>svāgataṃ te mahābāho diṣṭyā prāpto 'si mānada<br>ahaṃ ca kururājyaṃ ca yatheṣṭam upabhujyatām</div>
<div class="sloka" id="126_sloka15"> <a href="126.htm#126_sloka15">15 </a> <br>[karṇa]<br>kṛtaṃ sarveṇa me 'nyena sakhitvaṃ ca tvayā vṛṇe<br>dvandvayuddhāṃ ca pārthena kartum icchāmi bhārata</div>
<div class="sloka" id="126_sloka16"> <a href="126.htm#126_sloka16">16 </a> <br>[dur]<br>bhuṅkṣva bhogān mayā sārdhaṃ bandhūnāṃ priyakṛd bhava<br>durhṛdāṃ kuru sarveṣāṃ mūrdhni pādam ariṃdama</div>
<div class="sloka" id="126_sloka17"> <a href="126.htm#126_sloka17">17 </a> <br>[vai]<br>tataḥ kṣiptam ivātmānaṃ matvā pārtho 'bhyabhāṣata<br>karṇaṃ bhrātṛsamūhasya madhye 'calam iva sthitam</div>
<div class="sloka" id="126_sloka18"> <a href="126.htm#126_sloka18">18 </a> <br>anāhūtopasṛptānām anāhūtopajalpinām<br>ye lokās tān hataḥ karṇa mayā tvaṃ pratipatsyase</div>
<div class="sloka" id="126_sloka19"> <a href="126.htm#126_sloka19">19 </a> <br>[karṇa]<br>raṅgo 'yaṃ sarvasāmānyaḥ kim atra tava phalguna<br>vīryaśreṣṭhāś ca rājanyā balaṃ dharmo 'nuvartate</div>
<div class="sloka" id="126_sloka20"> <a href="126.htm#126_sloka20">20 </a> <br>kiṃ kṣepair durbalāśvāsaiḥ śaraiḥ kathaya bhārata<br>guroḥ samakṣaṃ yāvat te harāmy adya śiraḥ śaraiḥ</div>
<div class="sloka" id="126_sloka21"> <a href="126.htm#126_sloka21">21 </a> <br>[vai]<br>tato droṇābhyanujñātaḥ pārthaḥ parapuraṃjayaḥ<br>bhrātṛbhis tvarayāśliṣṭo raṇāyopajagāma tam</div>
<div class="sloka" id="126_sloka22"> <a href="126.htm#126_sloka22">22 </a> <br>tato duryodhanenāpi sabhrātrā samarodyataḥ<br>pariṣvaktaḥ sthitaḥ karṇaḥ pragṛhya saśaraṃ dhanuḥ</div>
<div class="sloka" id="126_sloka23"> <a href="126.htm#126_sloka23">23 </a> <br>tataḥ savidyutstanitaiḥ sendrāyudha puro javaiḥ<br>āvṛtaṃ gaganaṃ meghair balākāpaṅktihāsibhiḥ</div>
<div class="sloka" id="126_sloka24"> <a href="126.htm#126_sloka24">24 </a> <br>tataḥ snehād dhari hayaṃ dṛṣṭvā raṅgāvalokinam<br>bhāskāro 'py anayan nāśaṃ samīpopagatān ghanān</div>
<div class="sloka" id="126_sloka25"> <a href="126.htm#126_sloka25">25 </a> <br>meghac chāyopagūḍhas tu tato 'dṛśyata pāṇḍavaḥ<br>sūryātapaparikṣiptaḥ karṇo 'pi samadṛśyata</div>
<div class="sloka" id="126_sloka26"> <a href="126.htm#126_sloka26">26 </a> <br>dhārtarāṣṭrā yataḥ karṇas tasmin deśe vyavasthitāḥ<br>bhāradvājaḥ kṛpo bhīṣmo yataḥ pārthas tato 'bhavan</div>
<div class="sloka" id="126_sloka27"> <a href="126.htm#126_sloka27">27 </a> <br>dvidhā raṅgaḥ samabhavat strīṇāṃ dvaidham ajāyata<br>kuntibhojasutā mohaṃ vijñātārthā jagāma ha</div>
<div class="sloka" id="126_sloka28"> <a href="126.htm#126_sloka28">28 </a> <br>tāṃ tathā mohasāmpannāṃ viduraḥ sarvadharmavit<br>kuntīm āśvāsayām āsa prokṣyādbhiś candanokṣitaiḥ</div>
<div class="sloka" id="126_sloka29"> <a href="126.htm#126_sloka29">29 </a> <br>tataḥ pratyāgataprāṇā tāv ubhāv api daṃśitau<br>putrau dṛṣṭvā susaṃtaptā nānvapadyata kiṃ cana</div>
<div class="sloka" id="126_sloka30"> <a href="126.htm#126_sloka30">30 </a> <br>tāv udyatamahācāpau kṛpaḥ śāradvato 'bravīt<br>tāv udyatasamācāre kuśalaḥ sarvadharmavit</div>
<div class="sloka" id="126_sloka31"> <a href="126.htm#126_sloka31">31 </a> <br>ayaṃ pṛthāyās tanayaḥ kanīyān pāṇḍunandanaḥ<br>kauravo bhavatāṃ sārdhaṃ dvandvayuddhaṃ kariṣyati</div>
<div class="sloka" id="126_sloka32"> <a href="126.htm#126_sloka32">32 </a> <br>tvam apy evaṃ mahābāho mātaraṃ pitaraṃ kulam<br>kathayasva narendrāṇāṃ yeṣāṃ tvaṃ kulavardhanaḥ<br>tato viditvā pārthas tvāṃ pratiyotsyati vā na vā</div>
<div class="sloka" id="126_sloka33"> <a href="126.htm#126_sloka33">33 </a> <br>evam uktasya karṇasya vrīḍāvanatam ānanam<br>babhau varṣāmbubhiḥ klinnaṃ padmam āgalitaṃ yathā</div>
<div class="sloka" id="126_sloka34"> <a href="126.htm#126_sloka34">34 </a> <br>[dur]<br>ācārya trividhā yonī rājñāṃ śāstraviniścaye<br>tat kulīnaś ca śūraś ca senāṃ yaś ca prakarṣati</div>
<div class="sloka" id="126_sloka35"> <a href="126.htm#126_sloka35">35 </a> <br>yady ayaṃ phalguno yuddhe nārājñā yoddhum icchati<br>tasmād eṣo 'ṅgaviṣaye mayā rājye 'bhiṣicyate</div>
<div class="sloka" id="126_sloka36"> <a href="126.htm#126_sloka36">36 </a> <br>[vai]<br>tatas tasmin kṣaṇe karṇaḥ salāja kusumair ghaṭaiḥ<br>kāñcanaiḥ kāñcane pīṭhe mantravidbhir mahārathaḥ<br>abhiṣikto 'ṅgarājye sa śriyā yukto mahābalaḥ</div>
<div class="sloka" id="126_sloka37"> <a href="126.htm#126_sloka37">37 </a> <br>sacchatravālavyajano jayaśabdāntareṇa ca<br>uvāca kauravaṃ rājā rājānaṃ taṃ vṛṣas tadā</div>
<div class="sloka" id="126_sloka38"> <a href="126.htm#126_sloka38">38 </a> <br>asya rājyapradānasya sadṛśaṃ kiṃ dadāni te<br>prabrūhi rājaśārdūla kartā hy asmi tathā nṛpa<br>atyantaṃ sakhyam icchāmīty āha taṃ sa suyodhanaḥ</div></body></html>