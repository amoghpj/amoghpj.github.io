<html><body><div class="sloka" id="48_sloka1"> <a href="48.htm#48_sloka1">1 </a> <br>[ṣ]<br>sarpasatre tadā rājñaḥ pāṇḍaveyasya dhīmataḥ<br>janamejayasya ke tv āsann ṛtvijaḥ paramarṣayaḥ</div>
<div class="sloka" id="48_sloka2"> <a href="48.htm#48_sloka2">2 </a> <br>ke sadasyā babhūvuś ca sarpasatre sudāruṇe<br>viṣādajanane 'tyarthaṃ pannagānāṃ mahābhaye</div>
<div class="sloka" id="48_sloka3"> <a href="48.htm#48_sloka3">3 </a> <br>sarvaṃ vistaratas tāta bhavāñ śaṃsitum arhati<br>sarpasatra vidhānajñā vijñeyās te hi sūtaja</div>
<div class="sloka" id="48_sloka4"> <a href="48.htm#48_sloka4">4 </a> <br>[sūta]<br>hanta te kathayiṣyāmi nāmānīha manīṣiṇām<br>ye ṛtvijaḥ sadasyāś ca tasyāsan nṛpates tadā</div>
<div class="sloka" id="48_sloka5"> <a href="48.htm#48_sloka5">5 </a> <br>tatra hotā babhūvātha brāhmaṇaś caṇḍabhārgavaḥ<br>cyavanasyānvaye jātaḥ khyāto vedavidāṃ varaḥ</div>
<div class="sloka" id="48_sloka6"> <a href="48.htm#48_sloka6">6 </a> <br>udgātā brāhmaṇo vṛddho vidvān kautsārya jaiminiḥ<br>brahmābhavac chārṅga ravo adhvaryur bodha piṅgalaḥ</div>
<div class="sloka" id="48_sloka7"> <a href="48.htm#48_sloka7">7 </a> <br>sadasyaś cābhavad vyāsaḥ putra śiṣyasahāyavān<br>uddālakaḥ śamaṭhakaḥ śvetaketuś ca pañcamaḥ</div>
<div class="sloka" id="48_sloka8"> <a href="48.htm#48_sloka8">8 </a> <br>asito devalaś caiva nāradaḥ parvatas tathā<br>ātreyaḥ kuṇḍa jaṭharo dvijaḥ kuṭi ghaṭas tathā</div>
<div class="sloka" id="48_sloka9"> <a href="48.htm#48_sloka9">9 </a> <br>vātsyaḥ śrutaśravā vṛddhas tapaḥsvādhyāyaśīlavān<br>kahoḍo deva śarmā ca maudgalyaḥ śama saubharaḥ</div>
<div class="sloka" id="48_sloka10"> <a href="48.htm#48_sloka10">10 </a> <br>ete cānye ca bahavo brāhmaṇāḥ saṃśitavratāḥ<br>sadasyā abhavaṃs tatra satre pārikṣitasya ha</div>
<div class="sloka" id="48_sloka11"> <a href="48.htm#48_sloka11">11 </a> <br>juhvatsv ṛtvikṣv atha tadā sarpasatre mahākratau<br>ahayaḥ prāpataṃs tatra ghorāḥ prāṇibhayāvahāḥ</div>
<div class="sloka" id="48_sloka12"> <a href="48.htm#48_sloka12">12 </a> <br>vasā medo vahāḥ kulyā nāgānāṃ saṃpravartitāḥ<br>vavau gandhaś ca tumulo dahyatām aniśaṃ tadā</div>
<div class="sloka" id="48_sloka13"> <a href="48.htm#48_sloka13">13 </a> <br>patatāṃ caiva nāgānāṃ dhiṣṭhitānāṃ tathāmbare<br>aśrūyatāniśaṃ śabdaḥ pacyatāṃ cāgninā bhṛśam</div>
<div class="sloka" id="48_sloka14"> <a href="48.htm#48_sloka14">14 </a> <br>takṣakas tu sa nāgendraḥ puraṃdara niveśanam<br>gataḥ śrutvaiva rājānaṃ dīkṣitaṃ janamejayam</div>
<div class="sloka" id="48_sloka15"> <a href="48.htm#48_sloka15">15 </a> <br>tataḥ sarvaṃ yathāvṛttam ākhyāya bhujagottamaḥ<br>agacchac charaṇaṃ bhīta āgaḥ kṛtvā puraṃdaram</div>
<div class="sloka" id="48_sloka16"> <a href="48.htm#48_sloka16">16 </a> <br>tam indraḥ prāha suprīto na tavāstīha takṣaka<br>bhayaṃ nāgendra tasmād vai sarpasatrāt kathaṃ cana</div>
<div class="sloka" id="48_sloka17"> <a href="48.htm#48_sloka17">17 </a> <br>prasādito mayā pūrvaṃ tavārthāya pitāmahaḥ<br>tasmāt tava bhayaṃ nāsti vyetu te mānaso jvaraḥ</div>
<div class="sloka" id="48_sloka18"> <a href="48.htm#48_sloka18">18 </a> <br>evam āśvāsitas tena tataḥ sa bhujagottamaḥ<br>uvāsa bhavane tatra śakrasya muditaḥ sukhī</div>
<div class="sloka" id="48_sloka19"> <a href="48.htm#48_sloka19">19 </a> <br>ajasraṃ nipatatsv agnau nāgeṣu bhṛśaduḥkhitaḥ<br>alpaśeṣa parīvāro vāsukiḥ paryatapyata</div>
<div class="sloka" id="48_sloka20"> <a href="48.htm#48_sloka20">20 </a> <br>kaśmalaṃ cāviśad ghoraṃ vāsukiṃ pannageśvaram<br>sa ghūrṇamāna hṛdayo bhaginīm idam abravīt</div>
<div class="sloka" id="48_sloka21"> <a href="48.htm#48_sloka21">21 </a> <br>dahyante 'ṅgāni me bhadre diśo na pratibhānti ca<br>sīdāmīva ca saṃmohād ghūrṇatīva ca me manaḥ</div>
<div class="sloka" id="48_sloka22"> <a href="48.htm#48_sloka22">22 </a> <br>dṛṣṭir bhramati me 'tīva hṛdayaṃ dīryatīva ca<br>patiṣyāmy avaśo 'dyāhaṃ tasmin dīpte vibhāvasau</div>
<div class="sloka" id="48_sloka23"> <a href="48.htm#48_sloka23">23 </a> <br>pārikṣitasya yajño 'sau vartate 'smaj jighāṃsayā<br>vyaktaṃ mayāpi gantavyaṃ pitṛrāja niveśanam</div>
<div class="sloka" id="48_sloka24"> <a href="48.htm#48_sloka24">24 </a> <br>ayaṃ sa kālaḥ saṃprāpto yadartham asi me svasaḥ<br>jaratkāroḥ purā dattā sā trāhy asmān sabāndhavān</div>
<div class="sloka" id="48_sloka25"> <a href="48.htm#48_sloka25">25 </a> <br>āstīkaḥ kila yajñaṃ taṃ vartantaṃ bhujagottame<br>pratiṣetsyati māṃ pūrvaṃ svayam āha pitāmahaḥ</div></body></html>