<html><body><div class="sloka" id="106_sloka1"> <a href="106.htm#106_sloka1">1 </a> <br>[vai]<br>dhṛtarāṣṭrābhyanujñātaḥ svabāhuvijitaṃ dhanam<br>bhīṣmāya satyavatyai ca mātre copajahāra saḥ</div>
<div class="sloka" id="106_sloka2"> <a href="106.htm#106_sloka2">2 </a> <br>vidurāya ca vai pāṇḍuḥ preṣayām āsa tad dhanam<br>suhṛdaś cāpi dharmātmā dhanena samatarpayat</div>
<div class="sloka" id="106_sloka3"> <a href="106.htm#106_sloka3">3 </a> <br>tataḥ satyavatīṃ bhīṣmaḥ kausalyāṃ ca yaśasvinīm<br>śubhaiḥ pāṇḍujitai ratnais toṣayām āsa bhārata</div>
<div class="sloka" id="106_sloka4"> <a href="106.htm#106_sloka4">4 </a> <br>nananda mātā kausalyā tam apratimatejasam<br>jayantam iva paulomī pariṣvajya nararṣabham</div>
<div class="sloka" id="106_sloka5"> <a href="106.htm#106_sloka5">5 </a> <br>tasya vīrasya vikrāntaiḥ sahasraśatadakṣiṇaiḥ<br>aśvamedha śatair īje dhṛtarāṣṭro mahāmakhaiḥ</div>
<div class="sloka" id="106_sloka6"> <a href="106.htm#106_sloka6">6 </a> <br>saṃprayuktaś ca kuntyā ca mādryā ca bharatarṣabha<br>jitatandrīs tadā pāṇḍur babhūva vanagocaraḥ</div>
<div class="sloka" id="106_sloka7"> <a href="106.htm#106_sloka7">7 </a> <br>hitvā prāsādanilayaṃ śubhāni śayanāni ca<br>araṇyanityaḥ satataṃ babhūva mṛgayā paraḥ</div>
<div class="sloka" id="106_sloka8"> <a href="106.htm#106_sloka8">8 </a> <br>sa caran dakṣiṇaṃ pārśvaṃ ramyaṃ himavato gireḥ<br>uvāsa giripṛṣṭheṣu mahāśālavaneṣu ca</div>
<div class="sloka" id="106_sloka9"> <a href="106.htm#106_sloka9">9 </a> <br>rarāja kuntyā mādryā ca pāṇḍuḥ saha vane vasan<br>kareṇvor iva madhyasthaḥ śrīmān pauraṃdaro gajaḥ</div>
<div class="sloka" id="106_sloka10"> <a href="106.htm#106_sloka10">10 </a> <br>bhārataṃ saha bhāryābhyāṃ bāṇakhaḍgadhanurdharam<br>vicitrakavacaṃ vīraṃ paramāstra vidaṃ nṛpam<br>devo 'yam ity amanyanta carantaṃ vanavāsinaḥ</div>
<div class="sloka" id="106_sloka11"> <a href="106.htm#106_sloka11">11 </a> <br>tasya kāmāṃś ca bhogāṃś ca narā nityam atandritāḥ<br>upajahrur vanānteṣu dhṛtarāṣṭreṇa coditāḥ</div>
<div class="sloka" id="106_sloka12"> <a href="106.htm#106_sloka12">12 </a> <br>atha pāraśavīṃ kanyāṃ devalasya mahīpateḥ<br>rūpayauvana saṃpannāṃ sa śuśrāvāpagā sutaḥ</div>
<div class="sloka" id="106_sloka13"> <a href="106.htm#106_sloka13">13 </a> <br>tatas tu varayitvā tām ānāyya puruṣarṣabhaḥ<br>vivāhaṃ kārayām āsa vidurasya mahāmateḥ</div></body></html>