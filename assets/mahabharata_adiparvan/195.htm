<html><body><div class="sloka" id="195_sloka1"> <a href="195.htm#195_sloka1">1 </a> <br>[bhs]<br>na rocate vigraho me pāṇḍuputraiḥ kathaṃ cana<br>yathaiva dhṛtarāṣṭro me tathā pāṇḍur asaṃśayam</div>
<div class="sloka" id="195_sloka2"> <a href="195.htm#195_sloka2">2 </a> <br>gāndhāryāś ca yathā putrās tathā kuntīsutā matāḥ<br>yathā ca mama te rakṣyā dhṛtarāṣṭra tathā tava</div>
<div class="sloka" id="195_sloka3"> <a href="195.htm#195_sloka3">3 </a> <br>yathā ca mama rājñaś ca tathā duryodhanasya te<br>tathā kurūṇāṃ sarveṣām anyeṣām api bhārata</div>
<div class="sloka" id="195_sloka4"> <a href="195.htm#195_sloka4">4 </a> <br>evaṃgate vigrahaṃ tair na rocaye; saṃdhāya vīrair dīyatām adya bhūmiḥ<br>teṣām apīdaṃ prapitāmahānāṃ; rājyaṃ pituś caiva kurūttamānām</div>
<div class="sloka" id="195_sloka5"> <a href="195.htm#195_sloka5">5 </a> <br>duryodhana yathā rājyaṃ tvam idaṃ tāta paśyasi<br>mama paitṛkam ity evaṃ te 'pi paśyanti pāṇḍavāḥ</div>
<div class="sloka" id="195_sloka6"> <a href="195.htm#195_sloka6">6 </a> <br>yadi rājyaṃ na te prāptāḥ pāṇḍaveyās tapasvinaḥ<br>kuta eva tavāpīdaṃ bhāratasya ca kasya cit</div>
<div class="sloka" id="195_sloka7"> <a href="195.htm#195_sloka7">7 </a> <br>atha dharmeṇa rājyaṃ tvaṃ prāptavān bharatarṣabha<br>te 'pi rājyam anuprāptāḥ pūrvam eveti me matiḥ</div>
<div class="sloka" id="195_sloka8"> <a href="195.htm#195_sloka8">8 </a> <br>madhureṇaiva rājyasya teṣām ardhaṃ pradīyatām<br>etad dhi puruṣavyāghra hitaṃ sarvajanasya ca</div>
<div class="sloka" id="195_sloka9"> <a href="195.htm#195_sloka9">9 </a> <br>ato 'nyathā cet kriyate na hitaṃ no bhaviṣyati<br>tavāpy akīrtiḥ sakalā bhaviṣyati na saṃśayaḥ</div>
<div class="sloka" id="195_sloka10"> <a href="195.htm#195_sloka10">10 </a> <br>kīrtirakṣaṇam ātiṣṭha kīrtir hi paramaṃ balam<br>naṣṭakīrter manuṣyasya jīvitaṃ hy aphalaṃ smṛtam</div>
<div class="sloka" id="195_sloka11"> <a href="195.htm#195_sloka11">11 </a> <br>yāvat kīrtir manuṣyasya na praṇaśyati kaurava<br>tāvaj jīvati gāndhāre naṣṭakīrtis tu naśyati</div>
<div class="sloka" id="195_sloka12"> <a href="195.htm#195_sloka12">12 </a> <br>tam imaṃ samupātiṣṭha dharmaṃ kuru kulocitam<br>anurūpaṃ mahābāho pūrveṣām ātmanaḥ kuru</div>
<div class="sloka" id="195_sloka13"> <a href="195.htm#195_sloka13">13 </a> <br>diṣṭyā dharanti te vīrā diṣṭyā jīvati sā pṛthā<br>diṣṭyā purocanaḥ pāpo nasakāmo 'tyayaṃ gataḥ</div>
<div class="sloka" id="195_sloka14"> <a href="195.htm#195_sloka14">14 </a> <br>tadā prabhṛti gāndhāre na śaknomy abhivīkṣitum<br>loke prāṇabhṛtāṃ kaṃ cic chrutvā kuntīṃ tathāgatām</div>
<div class="sloka" id="195_sloka15"> <a href="195.htm#195_sloka15">15 </a> <br>na cāpi doṣeṇa tathā loko vaiti purocanam<br>yathā tvāṃ puruṣavyāghra loko doṣeṇa gacchati</div>
<div class="sloka" id="195_sloka16"> <a href="195.htm#195_sloka16">16 </a> <br>tad idaṃ jīvitaṃ teṣāṃ tava kalmaṣa nāśanam<br>saṃmantavyaṃ mahārāja pāṇḍavānāṃ ca darśanam</div>
<div class="sloka" id="195_sloka17"> <a href="195.htm#195_sloka17">17 </a> <br>na cāpi teṣāṃ vīrāṇāṃ jīvatāṃ kurunandana<br>pitryo 'ṃśaḥ śakya ādātum api vajrabhṛtā svayam</div>
<div class="sloka" id="195_sloka18"> <a href="195.htm#195_sloka18">18 </a> <br>te hi sarve sthitā dharme sarve caivaika cetasaḥ<br>adharmeṇa nirastāś ca tulye rājye viśeṣataḥ</div></body></html>