<html><body><div class="sloka" id="195_sloka1"> <a href="195.htm#195_sloka1">1 </a> <br>[bhs]<br>na rocate vigraho me pāṇḍuputraiḥ kathaṃ cana<br>yathaiva dhṛtarāṣṭro me tathā pāṇḍur asaṃśayam<br>[भ्स्] <br>न रोचते विग्रहो मे पाण्डुपुत्रैः कथं चन <br>यथैव धृतराष्ट्रो मे तथा पाण्डुर् असंशयम् </div>
<div class="sloka" id="195_sloka2"> <a href="195.htm#195_sloka2">2 </a> <br>gāndhāryāś ca yathā putrās tathā kuntīsutā matāḥ<br>yathā ca mama te rakṣyā dhṛtarāṣṭra tathā tava<br>गान्धार्याश् च यथा पुत्रास् तथा कुन्तीसुता मताः <br>यथा च मम ते रक्ष्या धृतराष्ट्र तथा तव </div>
<div class="sloka" id="195_sloka3"> <a href="195.htm#195_sloka3">3 </a> <br>yathā ca mama rājñaś ca tathā duryodhanasya te<br>tathā kurūṇāṃ sarveṣām anyeṣām api bhārata<br>यथा च मम राज्ञश् च तथा दुर्योधनस्य ते <br>तथा कुरूणां सर्वेषाम् अन्येषाम् अपि भारत </div>
<div class="sloka" id="195_sloka4"> <a href="195.htm#195_sloka4">4 </a> <br>evaṃgate vigrahaṃ tair na rocaye; saṃdhāya vīrair dīyatām adya bhūmiḥ<br>teṣām apīdaṃ prapitāmahānāṃ; rājyaṃ pituś caiva kurūttamānām<br>एवंगते विग्रहं तैर् न रोचये; संधाय वीरैर् दीयताम् अद्य भूमिः <br>तेषाम् अपीदं प्रपितामहानां; राज्यं पितुश् चैव कुरूत्तमानाम् </div>
<div class="sloka" id="195_sloka5"> <a href="195.htm#195_sloka5">5 </a> <br>duryodhana yathā rājyaṃ tvam idaṃ tāta paśyasi<br>mama paitṛkam ity evaṃ te 'pi paśyanti pāṇḍavāḥ<br>दुर्योधन यथा राज्यं त्वम् इदं तात पश्यसि <br>मम पैतृकम् इत्य् एवं ते 'पि पश्यन्ति पाण्डवाः </div>
<div class="sloka" id="195_sloka6"> <a href="195.htm#195_sloka6">6 </a> <br>yadi rājyaṃ na te prāptāḥ pāṇḍaveyās tapasvinaḥ<br>kuta eva tavāpīdaṃ bhāratasya ca kasya cit<br>यदि राज्यं न ते प्राप्ताः पाण्डवेयास् तपस्विनः <br>कुत एव तवापीदं भारतस्य च कस्य चित् </div>
<div class="sloka" id="195_sloka7"> <a href="195.htm#195_sloka7">7 </a> <br>atha dharmeṇa rājyaṃ tvaṃ prāptavān bharatarṣabha<br>te 'pi rājyam anuprāptāḥ pūrvam eveti me matiḥ<br>अथ धर्मेण राज्यं त्वं प्राप्तवान् भरतर्षभ <br>ते 'पि राज्यम् अनुप्राप्ताः पूर्वम् एवेति मे मतिः </div>
<div class="sloka" id="195_sloka8"> <a href="195.htm#195_sloka8">8 </a> <br>madhureṇaiva rājyasya teṣām ardhaṃ pradīyatām<br>etad dhi puruṣavyāghra hitaṃ sarvajanasya ca<br>मधुरेणैव राज्यस्य तेषाम् अर्धं प्रदीयताम् <br>एतद् धि पुरुषव्याघ्र हितं सर्वजनस्य च </div>
<div class="sloka" id="195_sloka9"> <a href="195.htm#195_sloka9">9 </a> <br>ato 'nyathā cet kriyate na hitaṃ no bhaviṣyati<br>tavāpy akīrtiḥ sakalā bhaviṣyati na saṃśayaḥ<br>अतो 'न्यथा चेत् क्रियते न हितं नो भविष्यति <br>तवाप्य् अकीर्तिः सकला भविष्यति न संशयः </div>
<div class="sloka" id="195_sloka10"> <a href="195.htm#195_sloka10">10 </a> <br>kīrtirakṣaṇam ātiṣṭha kīrtir hi paramaṃ balam<br>naṣṭakīrter manuṣyasya jīvitaṃ hy aphalaṃ smṛtam<br>कीर्तिरक्षणम् आतिष्ठ कीर्तिर् हि परमं बलम् <br>नष्टकीर्तेर् मनुष्यस्य जीवितं ह्य् अफलं स्मृतम् </div>
<div class="sloka" id="195_sloka11"> <a href="195.htm#195_sloka11">11 </a> <br>yāvat kīrtir manuṣyasya na praṇaśyati kaurava<br>tāvaj jīvati gāndhāre naṣṭakīrtis tu naśyati<br>यावत् कीर्तिर् मनुष्यस्य न प्रणश्यति कुरव <br>तावज् जीवति गान्धारे नष्टकीर्तिस् तु नश्यति </div>
<div class="sloka" id="195_sloka12"> <a href="195.htm#195_sloka12">12 </a> <br>tam imaṃ samupātiṣṭha dharmaṃ kuru kulocitam<br>anurūpaṃ mahābāho pūrveṣām ātmanaḥ kuru<br>तम् इमं समुपातिष्ठ धर्मं कुरु कुलोचितम् <br>अनुरूपं महाबाहो पूर्वेषाम् आत्मनः कुरु </div>
<div class="sloka" id="195_sloka13"> <a href="195.htm#195_sloka13">13 </a> <br>diṣṭyā dharanti te vīrā diṣṭyā jīvati sā pṛthā<br>diṣṭyā purocanaḥ pāpo nasakāmo 'tyayaṃ gataḥ<br>दिष्ट्या धरन्ति ते वीरा दिष्ट्या जीवति सा पृथा <br>दिष्ट्या पुरोचनः पापो नसकामो 'त्ययं गतः </div>
<div class="sloka" id="195_sloka14"> <a href="195.htm#195_sloka14">14 </a> <br>tadā prabhṛti gāndhāre na śaknomy abhivīkṣitum<br>loke prāṇabhṛtāṃ kaṃ cic chrutvā kuntīṃ tathāgatām<br>तदा प्रभृति गान्धारे न शक्नोम्य् अभिवीक्षितुम् <br>लोके प्राणभृतां कं चिच् छ्रुत्वा कुन्तीं तथागताम् </div>
<div class="sloka" id="195_sloka15"> <a href="195.htm#195_sloka15">15 </a> <br>na cāpi doṣeṇa tathā loko vaiti purocanam<br>yathā tvāṃ puruṣavyāghra loko doṣeṇa gacchati<br>न चापि दोषेण तथा लोको वैति पुरोचनम् <br>यथा त्वां पुरुषव्याघ्र लोको दोषेण गच्छति </div>
<div class="sloka" id="195_sloka16"> <a href="195.htm#195_sloka16">16 </a> <br>tad idaṃ jīvitaṃ teṣāṃ tava kalmaṣa nāśanam<br>saṃmantavyaṃ mahārāja pāṇḍavānāṃ ca darśanam<br>तद् इदं जीवितं तेषां तव कल्मष नाशनम् <br>संमन्तव्यं महाराज पाण्डवानां च दर्शनम् </div>
<div class="sloka" id="195_sloka17"> <a href="195.htm#195_sloka17">17 </a> <br>na cāpi teṣāṃ vīrāṇāṃ jīvatāṃ kurunandana<br>pitryo 'ṃśaḥ śakya ādātum api vajrabhṛtā svayam<br>न चापि तेषां वीराणां जीवतां कुरुनन्दन <br>पित्र्यो 'ंशः शक्य आदातुम् अपि वज्रभृता स्वयम् </div>
<div class="sloka" id="195_sloka18"> <a href="195.htm#195_sloka18">18 </a> <br>te hi sarve sthitā dharme sarve caivaika cetasaḥ<br>adharmeṇa nirastāś ca tulye rājye viśeṣataḥ<br>ते हि सर्वे स्थिता धर्मे सर्वे चैवैक चेतसः <br>अधर्मेण निरस्ताश् च तुल्ये राज्ये विशेषतः </div></body></html>