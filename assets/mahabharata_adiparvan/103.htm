<html><body><div class="sloka" id="103_sloka1"> <a href="103.htm#103_sloka1">1 </a> <br>[bhs]<br>guṇaiḥ samuditaṃ samyag idaṃ naḥ prathitaṃ kulam<br>aty anyān pṛthivīpālān pṛthivyām adhirājyabhāk</div>
<div class="sloka" id="103_sloka2"> <a href="103.htm#103_sloka2">2 </a> <br>rakṣitaṃ rājabhiḥ pūrvair dharmavidbhir mahātmabhiḥ<br>notsādam agamac cedaṃ kadā cid iha naḥ kulam</div>
<div class="sloka" id="103_sloka3"> <a href="103.htm#103_sloka3">3 </a> <br>mayā ca satyavatyā ca kṛṣṇena ca mahātmanā<br>samavasthāpitaṃ bhūyo yuṣmāsu kulatantuṣu</div>
<div class="sloka" id="103_sloka4"> <a href="103.htm#103_sloka4">4 </a> <br>vardhate tad idaṃ putra kulaṃ sāgaravad yathā<br>tathā mayā vidhātavyaṃ tvayā caiva viśeṣataḥ</div>
<div class="sloka" id="103_sloka5"> <a href="103.htm#103_sloka5">5 </a> <br>śrūyate yādavī kanyā anurūpā kulasya naḥ<br>subalasyātmajā caiva tathā madreśvarasya ca</div>
<div class="sloka" id="103_sloka6"> <a href="103.htm#103_sloka6">6 </a> <br>kulīnā rūpavatyaś ca nāthavatyaś ca sarvaśaḥ<br>ucitāś caiva saṃbandhe te 'smākaṃ kṣatriyarṣabhāḥ</div>
<div class="sloka" id="103_sloka7"> <a href="103.htm#103_sloka7">7 </a> <br>manye varayitavyās tā ity ahaṃ dhīmatāṃ vara<br>saṃtānārthaṃ kulasyāsya yad vā vidura manyase</div>
<div class="sloka" id="103_sloka8"> <a href="103.htm#103_sloka8">8 </a> <br>[v]<br>bhavān pitā bhavān mātā bhavān naḥ paramo guruḥ<br>tasmāt svayaṃ kulasyāsya vicārya kuru yad dhitam</div>
<div class="sloka" id="103_sloka9"> <a href="103.htm#103_sloka9">9 </a> <br>[v]<br>atha śuśrāva viprebhyo gāndhārīṃ subalātmajām<br>ārādhya varadaṃ devaṃ bhaga netraharaṃ haram<br>gāndhārī kila putrāṇāṃ śataṃ lebhe varaṃ śubhā</div>
<div class="sloka" id="103_sloka10"> <a href="103.htm#103_sloka10">10 </a> <br>iti śrutvā ca tattvena bhīṣmaḥ kurupitāmahaḥ<br>tato gāndhārarājasya preṣayām āsa bhārata</div>
<div class="sloka" id="103_sloka11"> <a href="103.htm#103_sloka11">11 </a> <br>acakṣur iti tatrāsīt subalasya vicāraṇā<br>kulaṃ khyātiṃ ca vṛttaṃ ca buddhyā tu prasamīkṣya saḥ<br>dadau tāṃ dhṛtarāṣṭrāya gāndhārīṃ dharmacāriṇīm</div>
<div class="sloka" id="103_sloka12"> <a href="103.htm#103_sloka12">12 </a> <br>gāndhārī tv api śuśrāva dhṛtarāṣṭram acakṣuṣam<br>ātmānaṃ ditsitaṃ cāsmai pitrā mātrā ca bhārata</div>
<div class="sloka" id="103_sloka13"> <a href="103.htm#103_sloka13">13 </a> <br>tataḥ sā paṭṭam ādāya kṛtvā bahuguṇaṃ śubhā<br>babandha netre sve rājan pativrataparāyaṇā<br>nātyaśnīyāṃ patim aham ity evaṃ kṛtaniścayā</div>
<div class="sloka" id="103_sloka14"> <a href="103.htm#103_sloka14">14 </a> <br>tato gāndhārarājasya putraḥ śakunir abhyayāt<br>svasāraṃ parayā lakṣmyā yuktām ādāya kauravān</div>
<div class="sloka" id="103_sloka15"> <a href="103.htm#103_sloka15">15 </a> <br>dattvā sa bhaginīṃ vīro yathārhaṃ ca paricchadam<br>punar āyāt svanagaraṃ bhīṣmeṇa pratipūjitaḥ</div>
<div class="sloka" id="103_sloka16"> <a href="103.htm#103_sloka16">16 </a> <br>gāndhāry api varārohā śīlācāra viceṣṭitaiḥ<br>tuṣṭiṃ kurūṇāṃ sarveṣāṃ janayām āsa bhārata</div></body></html>