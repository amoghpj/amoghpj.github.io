<html><body><div class="sloka" id="198_sloka1"> <a href="198.htm#198_sloka1">1 </a> <br>[dhṛ]<br>bhīṣmaḥ śāṃtanavo vidvān droṇaś ca bhagavān ṛṣiḥ<br>hitaṃ paramakaṃ vākyaṃ tvaṃ ca satyaṃ bravīṣi mām</div>
<div class="sloka" id="198_sloka2"> <a href="198.htm#198_sloka2">2 </a> <br>yathaiva pāṇḍos te vīrāḥ kuntīputrā mahārathāḥ<br>tathaiva dharmataḥ sarve mama putrā na saṃśayaḥ</div>
<div class="sloka" id="198_sloka3"> <a href="198.htm#198_sloka3">3 </a> <br>yathaiva mama putrāṇām idaṃ rājyaṃ vidhīyate<br>tathaiva pāṇḍuputrāṇām idaṃ rājyaṃ na saṃśayaḥ</div>
<div class="sloka" id="198_sloka4"> <a href="198.htm#198_sloka4">4 </a> <br>kṣattar ānaya gacchaitān saha mātrā susatkṛtān<br>tayā ca devarūpiṇyā kṛṣṇayā saha bhārata</div>
<div class="sloka" id="198_sloka5"> <a href="198.htm#198_sloka5">5 </a> <br>diṣṭyā jīvanti te pārthā diṣṭyā jīvati sā pṛthā<br>diṣṭyā drupada kanyāṃ ca labdhavanto mahārathāḥ</div>
<div class="sloka" id="198_sloka6"> <a href="198.htm#198_sloka6">6 </a> <br>diṣṭyā vardhāmahe sarve diṣṭyā śāntaḥ purocanaḥ<br>diṣṭyā mama paraṃ duḥkham apanītaṃ mahādyute</div>
<div class="sloka" id="198_sloka7"> <a href="198.htm#198_sloka7">7 </a> <br>[vai]<br>tato jagāma viduro dhṛtarāṣṭrasya śāsanāt<br>sakāśaṃ yajñasenasya pāṇḍavānāṃ ca bhārata</div>
<div class="sloka" id="198_sloka8"> <a href="198.htm#198_sloka8">8 </a> <br>tatra gatvā sa dharmajñaḥ sarvaśāstraviśāradaḥ<br>drupadaṃ nyāyato rājan saṃyuktam upatasthivān</div>
<div class="sloka" id="198_sloka9"> <a href="198.htm#198_sloka9">9 </a> <br>sa cāpi pratijagrāha dharmeṇa viduraṃ tataḥ<br>cakratuś ca yathānyāyaṃ kuśalapraśna saṃvidam</div>
<div class="sloka" id="198_sloka10"> <a href="198.htm#198_sloka10">10 </a> <br>dadarśa pāṇḍavāṃs tatra vāsudevaṃ ca bhārata<br>snehāt pariṣvajya sa tān papracchānāmayaṃ tataḥ</div>
<div class="sloka" id="198_sloka11"> <a href="198.htm#198_sloka11">11 </a> <br>taiś cāpy amitabuddhiḥ sa pūjito 'tha yathākramam<br>vacanād dhṛtarāṣṭrasya snehayuktaṃ punaḥ punaḥ</div>
<div class="sloka" id="198_sloka12"> <a href="198.htm#198_sloka12">12 </a> <br>papracchānāmayaṃ rājaṃs tatas tān pāṇḍunandanān<br>pradadau cāpi ratnāni vividhāni vasūni ca</div>
<div class="sloka" id="198_sloka13"> <a href="198.htm#198_sloka13">13 </a> <br>pāṇḍavānāṃ ca kuntyāś ca draupadyāś ca viśāṃ pate<br>drupadasya ca putrāṇāṃ yathādattāni kauravaiḥ</div>
<div class="sloka" id="198_sloka14"> <a href="198.htm#198_sloka14">14 </a> <br>provāca cāmitamatiḥ praśritaṃ vinayānvitaḥ<br>drupadaṃ pāṇḍuputrāṇāṃ saṃnidhau keśavasya ca</div>
<div class="sloka" id="198_sloka15"> <a href="198.htm#198_sloka15">15 </a> <br>rājañ śṛṇu sahāmātyaḥ saputraś ca vaco mama<br>dhṛtarāṣṭraḥ saputras tvāṃ sahāmātyaḥ sabāndhavaḥ</div>
<div class="sloka" id="198_sloka16"> <a href="198.htm#198_sloka16">16 </a> <br>abravīt kuśalaṃ rājan prīyamāṇaḥ punaḥ punaḥ<br>prītimāṃs te dṛḍhaṃ cāpi saṃbandhena narādhipa</div>
<div class="sloka" id="198_sloka17"> <a href="198.htm#198_sloka17">17 </a> <br>tathā bhīṣmaḥ śāṃtanavaḥ kauravaiḥ saha sarvaśaḥ<br>kuśalaṃ tvāṃ mahāprājñaḥ sarvataḥ paripṛcchati</div>
<div class="sloka" id="198_sloka18"> <a href="198.htm#198_sloka18">18 </a> <br>bhāradvājo maheṣvāso droṇaḥ priyasakhas tava<br>samāśleṣam upetya tvāṃ kuśalaṃ paripṛcchati</div>
<div class="sloka" id="198_sloka19"> <a href="198.htm#198_sloka19">19 </a> <br>dhṛtarāṣṭraś ca pāñcālya tvayā saṃbandham īyivān<br>kṛtārthaṃ manyata ātmānaṃ tathā sarve 'pi kauravāḥ</div>
<div class="sloka" id="198_sloka20"> <a href="198.htm#198_sloka20">20 </a> <br>na tathā rājyasaṃprāptis teṣāṃ prītikarī matā<br>yathā saṃbandhakaṃ prāpya yajñasena tvayā saha</div>
<div class="sloka" id="198_sloka21"> <a href="198.htm#198_sloka21">21 </a> <br>etad viditvā tu bhavān prasthāpayatu pāṇḍavān<br>draṣṭuṃ hi pāṇḍudāyādāṃs tvarante kuravo bhṛśam</div>
<div class="sloka" id="198_sloka22"> <a href="198.htm#198_sloka22">22 </a> <br>viproṣitā dīrghakālam ime cāpi nararṣabhāḥ<br>utsukā nagaraṃ draṣṭuṃ bhaviṣyanti pṛthā tathā</div>
<div class="sloka" id="198_sloka23"> <a href="198.htm#198_sloka23">23 </a> <br>kṛṣṇām api ca pāñcālīṃ sarvāḥ kuru varastriyaḥ<br>draṣṭukāmāḥ pratīkṣante puraṃ ca viṣayaṃ ca naḥ</div>
<div class="sloka" id="198_sloka24"> <a href="198.htm#198_sloka24">24 </a> <br>sa bhavān pāṇḍuputrāṇām ājñāpayatu māciram<br>gamanaṃ sahadārāṇām etad āgamanaṃ mama</div></body></html>