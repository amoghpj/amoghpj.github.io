<html><body><div class="sloka" id="86_sloka1"> <a href="86.htm#86_sloka1">1 </a> <br>[ā]<br>caran gṛhasthaḥ katham eti devān; kathaṃ bhikṣuḥ katham ācārya karmā<br>vānaprasthaḥ satpathe saṃniviṣṭo; bahūny asmin saṃprati vedayanti</div>
<div class="sloka" id="86_sloka2"> <a href="86.htm#86_sloka2">2 </a> <br>[y]<br>āhūtādhyāyī guru karma svacodyaḥ; pūrvotthāyī caramaṃ copaśāyī<br>mṛdur dānto dhṛtimān apramattaḥ; svādhyāyaśīlaḥ sidhyati brahma cārī</div>
<div class="sloka" id="86_sloka3"> <a href="86.htm#86_sloka3">3 </a> <br>dharmāgataṃ prāpya dhanaṃ yajeta; dadyāt sadaivātithīn bhojayec ca<br>anādadānaś ca parair adattaṃ; saiṣā gṛhasthopaniṣat purāṇī</div>
<div class="sloka" id="86_sloka4"> <a href="86.htm#86_sloka4">4 </a> <br>svavīryajīvī vṛjinān nivṛtto; dātā parebhyo na paropatāpī<br>tādṛṅ muniḥ siddhim upaiti mukhyāṃ; vasann araṇye niyatāhāra ceṣṭaḥ</div>
<div class="sloka" id="86_sloka5"> <a href="86.htm#86_sloka5">5 </a> <br>aśilpa jīvī nagṛhaś ca nityaṃ; jitendriyaḥ sarvato vipramuktaḥ<br>anoka sārī laghur alpacāraś; caran deśān ekacaraḥ sa bhikṣuḥ</div>
<div class="sloka" id="86_sloka6"> <a href="86.htm#86_sloka6">6 </a> <br>rātryā yayā cābhijitāś ca lokā; bhavanti kāmā vijitāḥ sukhāś ca<br>tām eva rātriṃ prayatena vidvān; araṇyasaṃstho bhavituṃ yatātmā</div>
<div class="sloka" id="86_sloka7"> <a href="86.htm#86_sloka7">7 </a> <br>daśaiva pūrvān daśa cāparāṃs tu; jñātīn sahātmānam athaika viṃśam<br>araṇyavāsī sukṛte dadhāti; vimucyāraṇye svaśarīradhātūn</div>
<div class="sloka" id="86_sloka8"> <a href="86.htm#86_sloka8">8 </a> <br>[ā]<br>katisvid eva munayo maunāni kati cāpy uta<br>bhavantīti tad ācakṣva śrotum icchāmahe vayam</div>
<div class="sloka" id="86_sloka9"> <a href="86.htm#86_sloka9">9 </a> <br>[y]<br>araṇye vasato yasya grāmo bhavati pṛṣṭhataḥ<br>grāme vā vasato 'raṇyaṃ sa muniḥ syāj janādhipa</div>
<div class="sloka" id="86_sloka10"> <a href="86.htm#86_sloka10">10 </a> <br>[ā]<br>kathaṃsvid vasato 'raṇye grāmo bhavati pṛṣṭhataḥ<br>grāme vā vasato 'raṇyaṃ kathaṃ bhavati pṛṣṭhataḥ</div>
<div class="sloka" id="86_sloka11"> <a href="86.htm#86_sloka11">11 </a> <br>[y]<br>na grāmyam upayuñjīta ya āraṇyo munir bhavet<br>tathāsya vasato 'raṇye grāmo bhavati pṛṣṭhataḥ</div>
<div class="sloka" id="86_sloka12"> <a href="86.htm#86_sloka12">12 </a> <br>anagnir aniketaś ca agotra caraṇo muniḥ<br>kaupīnācchādanaṃ yāvat tāvad icchec ca cīvaram</div>
<div class="sloka" id="86_sloka13"> <a href="86.htm#86_sloka13">13 </a> <br>yāvat prāṇābhisaṃdhānaṃ tāvad icchec ca bhojanam<br>tathāsya vasato grāme 'raṇyaṃ bhavati pṛṣṭhataḥ</div>
<div class="sloka" id="86_sloka14"> <a href="86.htm#86_sloka14">14 </a> <br>yas tu kāmān parityajya tyaktakarmā jitendriyaḥ<br>ātiṣṭheta munir maunaṃ sa loke siddhim āpnuyāt</div>
<div class="sloka" id="86_sloka15"> <a href="86.htm#86_sloka15">15 </a> <br>dhautadantaṃ kṛttanakhaṃ sadā snātam alaṃkṛtam<br>asitaṃ sitakarmasthaṃ kas taṃ nārcitum arhati</div>
<div class="sloka" id="86_sloka16"> <a href="86.htm#86_sloka16">16 </a> <br>tapasā karśitaḥ kṣāmaḥ kṣīṇamāṃsāsthi śoṇitaḥ<br>yadā bhavati nirdvandvo munir maunaṃ samāsthitaḥ<br>atha lokam imaṃ jitvā lokaṃ vijayate param</div></body></html>