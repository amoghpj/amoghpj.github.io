<html><body><div class="sloka" id="81_sloka1"> <a href="81.htm#81_sloka1">1 </a> <br>[v]<br>evaṃ sa nāhuṣo rājā yayātiḥ putram īpsitam<br>rājye 'bhiṣicya mudito vānaprastho 'bhavan muniḥ<br>[व्] <br>एवं स नाहुषो राजा ययातिः पुत्रम् ईप्सितम् <br>राज्ये 'भिषिच्य मुदितो वानप्रस्थो 'भवन् मुनिः </div>
<div class="sloka" id="81_sloka2"> <a href="81.htm#81_sloka2">2 </a> <br>uṣitvā ca vanevāsaṃ brāhmaṇaiḥ saha saṃśritaḥ<br>phalamūlāśano dānto yathā svargam ito gataḥ<br>उषित्वा च वनेवासं ब्राह्मणैः सह संश्रितः <br>फलमूलाशनो दान्तो यथा स्वर्गम् इतो गतः </div>
<div class="sloka" id="81_sloka3"> <a href="81.htm#81_sloka3">3 </a> <br>sa gataḥ suravāsaṃ taṃ nivasan muditaḥ sukham<br>kālasya nātimahataḥ punaḥ śakreṇa pātitaḥ<br>स गतः सुरवासं तं निवसन् मुदितः सुखम् <br>कालस्य नातिमहतः पुनः शक्रेण पातितः </div>
<div class="sloka" id="81_sloka4"> <a href="81.htm#81_sloka4">4 </a> <br>nipatan pracyutaḥ svargād aprāpto medinī talam<br>sthita āsīd antarikṣe sa tadeti śrutaṃ mayā<br>निपतन् प्रच्युतः स्वर्गाद् अप्राप्तो मेदिनी तलम् <br>स्थित आसीद् अन्तरिक्षे स तदेति श्रुतं मया </div>
<div class="sloka" id="81_sloka5"> <a href="81.htm#81_sloka5">5 </a> <br>tata eva punaś cāpi gataḥ svargam iti śrutiḥ<br>rājñā vasumatā sārdham aṣṭakena ca vīryavān<br>pratardanena śibinā sametya kila saṃsadi<br>तत एव पुनश् चापि गतः स्वर्गम् इति श्रुतिः <br>राज्ञा वसुमता सार्धम् अष्टकेन च वीर्यवान् <br>प्रतर्दनेन शिबिना समेत्य किल संसदि </div>
<div class="sloka" id="81_sloka6"> <a href="81.htm#81_sloka6">6 </a> <br>[j]<br>karmaṇā kena sa divaṃ punaḥ prāpto mahīpatiḥ<br>sarvam etad aśeṣeṇa śrotum icchāmi tattvataḥ<br>kathyamānaṃ tvayā vipra viprarṣigaṇasaṃnidhau<br>[ज्] <br>कर्मणा केन स दिवं पुनः प्राप्तो महीपतिः <br>सर्वम् एतद् अशेषेण श्रोतुम् इच्छामि तत्त्वतः <br>कथ्यमानं त्वया विप्र विप्रर्षिगणसंनिधु </div>
<div class="sloka" id="81_sloka7"> <a href="81.htm#81_sloka7">7 </a> <br>devarājasamo hy āsīd yayātiḥ pṛthivīpatiḥ<br>vardhanaḥ kuruvaṃśasya vibhāvasu samadyutiḥ<br>देवराजसमो ह्य् आसीद् ययातिः पृथिवीपतिः <br>वर्धनः कुरुवंशस्य विभावसु समद्युतिः </div>
<div class="sloka" id="81_sloka8"> <a href="81.htm#81_sloka8">8 </a> <br>tasya vistīrṇayaśasaḥ satyakīrter mahātmanaḥ<br>caritaṃ śrotum icchāmi divi ceha ca sarvaśaḥ<br>तस्य विस्तीर्णयशसः सत्यकीर्तेर् महात्मनः <br>चरितं श्रोतुम् इच्छामि दिवि चेह च सर्वशः </div>
<div class="sloka" id="81_sloka9"> <a href="81.htm#81_sloka9">9 </a> <br>[v]<br>hanta te kathayiṣyāmi yayāter uttarāṃ kathām<br>divi ceha ca puṇyārthāṃ sarvapāpapraṇāśinīm<br>[व्] <br>हन्त ते कथयिष्यामि ययातेर् उत्तरां कथाम् <br>दिवि चेह च पुण्यार्थां सर्वपापप्रणाशिनीम् </div>
<div class="sloka" id="81_sloka10"> <a href="81.htm#81_sloka10">10 </a> <br>yayātir nāhuṣo rājā pūruṃ putraṃ kanīyasam<br>rājye 'bhiṣicya muditaḥ pravavrāja vanaṃ tadā<br>ययातिर् नाहुषो राजा पूरुं पुत्रं कनीयसम् <br>राज्ये 'भिषिच्य मुदितः प्रवव्राज वनं तदा </div>
<div class="sloka" id="81_sloka11"> <a href="81.htm#81_sloka11">11 </a> <br>anteṣu sa vinikṣipya putrān yadupurogamān<br>phalamūlāśano rājā vane saṃnyavasac ciram<br>अन्तेषु स विनिक्षिप्य पुत्रान् यदुपुरोगमान् <br>फलमूलाशनो राजा वने संन्यवसच् चिरम् </div>
<div class="sloka" id="81_sloka12"> <a href="81.htm#81_sloka12">12 </a> <br>saṃśitātmā jitakrodhas tarpayan pitṛdevatāḥ<br>agnīṃś ca vidhivaj juhvan vānaprasthavidhānataḥ<br>संशितात्मा जितक्रोधस् तर्पयन् पितृदेवताः <br>अग्नींश् च विधिवज् जुह्वन् वानप्रस्थविधानतः </div>
<div class="sloka" id="81_sloka13"> <a href="81.htm#81_sloka13">13 </a> <br>atithīn pūjayām āsa vanyena haviṣā vibhuḥ<br>śiloñcha vṛttim āsthāya śeṣānna kṛtabhojanaḥ<br>अतिथीन् पूजयाम् आस वन्येन हविषा विभुः <br>शिलोञ्छ वृत्तिम् आस्थाय शेषान्न कृतभोजनः </div>
<div class="sloka" id="81_sloka14"> <a href="81.htm#81_sloka14">14 </a> <br>pūrṇaṃ varṣasahasraṃ sa evaṃvṛttir abhūn nṛpaḥ<br>abbhakṣaḥ śaradas triṃśad āsīn niyatavān manāḥ<br>पूर्णं वर्षसहस्रं स एवंवृत्तिर् अभून् नृपः <br>अब्भक्षः शरदस् त्रिंशद् आसीन् नियतवान् मनाः </div>
<div class="sloka" id="81_sloka15"> <a href="81.htm#81_sloka15">15 </a> <br>tataś ca vāyubhakṣo 'bhūt saṃvatsaram atandritaḥ<br>pañcāgnimadhye ca tapas tepe saṃvatsaraṃ nṛpaḥ<br>ततश् च वायुभक्षो 'भूत् संवत्सरम् अतन्द्रितः <br>पञ्चाग्निमध्ये च तपस् तेपे संवत्सरं नृपः </div></body></html>