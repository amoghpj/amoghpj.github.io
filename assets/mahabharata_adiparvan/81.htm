<html><body><div class="sloka" id="81_sloka1"> <a href="81.htm#81_sloka1">1 </a> <br>[v]<br>evaṃ sa nāhuṣo rājā yayātiḥ putram īpsitam<br>rājye 'bhiṣicya mudito vānaprastho 'bhavan muniḥ</div>
<div class="sloka" id="81_sloka2"> <a href="81.htm#81_sloka2">2 </a> <br>uṣitvā ca vanevāsaṃ brāhmaṇaiḥ saha saṃśritaḥ<br>phalamūlāśano dānto yathā svargam ito gataḥ</div>
<div class="sloka" id="81_sloka3"> <a href="81.htm#81_sloka3">3 </a> <br>sa gataḥ suravāsaṃ taṃ nivasan muditaḥ sukham<br>kālasya nātimahataḥ punaḥ śakreṇa pātitaḥ</div>
<div class="sloka" id="81_sloka4"> <a href="81.htm#81_sloka4">4 </a> <br>nipatan pracyutaḥ svargād aprāpto medinī talam<br>sthita āsīd antarikṣe sa tadeti śrutaṃ mayā</div>
<div class="sloka" id="81_sloka5"> <a href="81.htm#81_sloka5">5 </a> <br>tata eva punaś cāpi gataḥ svargam iti śrutiḥ<br>rājñā vasumatā sārdham aṣṭakena ca vīryavān<br>pratardanena śibinā sametya kila saṃsadi</div>
<div class="sloka" id="81_sloka6"> <a href="81.htm#81_sloka6">6 </a> <br>[j]<br>karmaṇā kena sa divaṃ punaḥ prāpto mahīpatiḥ<br>sarvam etad aśeṣeṇa śrotum icchāmi tattvataḥ<br>kathyamānaṃ tvayā vipra viprarṣigaṇasaṃnidhau</div>
<div class="sloka" id="81_sloka7"> <a href="81.htm#81_sloka7">7 </a> <br>devarājasamo hy āsīd yayātiḥ pṛthivīpatiḥ<br>vardhanaḥ kuruvaṃśasya vibhāvasu samadyutiḥ</div>
<div class="sloka" id="81_sloka8"> <a href="81.htm#81_sloka8">8 </a> <br>tasya vistīrṇayaśasaḥ satyakīrter mahātmanaḥ<br>caritaṃ śrotum icchāmi divi ceha ca sarvaśaḥ</div>
<div class="sloka" id="81_sloka9"> <a href="81.htm#81_sloka9">9 </a> <br>[v]<br>hanta te kathayiṣyāmi yayāter uttarāṃ kathām<br>divi ceha ca puṇyārthāṃ sarvapāpapraṇāśinīm</div>
<div class="sloka" id="81_sloka10"> <a href="81.htm#81_sloka10">10 </a> <br>yayātir nāhuṣo rājā pūruṃ putraṃ kanīyasam<br>rājye 'bhiṣicya muditaḥ pravavrāja vanaṃ tadā</div>
<div class="sloka" id="81_sloka11"> <a href="81.htm#81_sloka11">11 </a> <br>anteṣu sa vinikṣipya putrān yadupurogamān<br>phalamūlāśano rājā vane saṃnyavasac ciram</div>
<div class="sloka" id="81_sloka12"> <a href="81.htm#81_sloka12">12 </a> <br>saṃśitātmā jitakrodhas tarpayan pitṛdevatāḥ<br>agnīṃś ca vidhivaj juhvan vānaprasthavidhānataḥ</div>
<div class="sloka" id="81_sloka13"> <a href="81.htm#81_sloka13">13 </a> <br>atithīn pūjayām āsa vanyena haviṣā vibhuḥ<br>śiloñcha vṛttim āsthāya śeṣānna kṛtabhojanaḥ</div>
<div class="sloka" id="81_sloka14"> <a href="81.htm#81_sloka14">14 </a> <br>pūrṇaṃ varṣasahasraṃ sa evaṃvṛttir abhūn nṛpaḥ<br>abbhakṣaḥ śaradas triṃśad āsīn niyatavān manāḥ</div>
<div class="sloka" id="81_sloka15"> <a href="81.htm#81_sloka15">15 </a> <br>tataś ca vāyubhakṣo 'bhūt saṃvatsaram atandritaḥ<br>pañcāgnimadhye ca tapas tepe saṃvatsaraṃ nṛpaḥ</div></body></html>