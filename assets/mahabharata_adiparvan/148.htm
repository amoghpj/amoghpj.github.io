<html><body><div class="sloka" id="148_sloka1"> <a href="148.htm#148_sloka1">1 </a> <br>[kuntī]<br>kuto mūlam idaṃ duḥkhaṃ jñātum icchāmi tattvataḥ<br>viditvā apakarṣeyaṃ śakyaṃ ced apakarṣitum<br>[कुन्ती] <br>कुतो मूलम् इदं दुःखं ज्ञातुम् इच्छामि तत्त्वतः <br>विदित्वा अपकर्षेयं शक्यं चेद् अपकर्षितुम् </div>
<div class="sloka" id="148_sloka2"> <a href="148.htm#148_sloka2">2 </a> <br>[brāhmaṇa]<br>upapannaṃ satām etad yad bravīṣi tapodhane<br>na tu duḥkham idaṃ śakyaṃ mānuṣeṇa vyapohitum<br>[ब्राह्मण] <br>उपपन्नं सताम् एतद् यद् ब्रवीषि तपोधने <br>न तु दुःखम् इदं शक्यं मानुषेण व्यपोहितुम् </div>
<div class="sloka" id="148_sloka3"> <a href="148.htm#148_sloka3">3 </a> <br>samīpe nagarasyāsya bako vasati rākṣasaḥ<br>īśo janapadasyāsya purasya ca mahābalaḥ<br>समीपे नगरस्यास्य बको वसति राक्षसः <br>ईशो जनपदस्यास्य पुरस्य च महाबलः </div>
<div class="sloka" id="148_sloka4"> <a href="148.htm#148_sloka4">4 </a> <br>puṣṭo mānuṣamāṃsena durbuddhiḥ puruṣādakaḥ<br>rakṣaty asurarāṇ nityam imaṃ janapadaṃ balī<br>पुष्टो मानुषमांसेन दुर्बुद्धिः पुरुषादकः <br>रक्षत्य् असुरराण् नित्यम् इमं जनपदं बली </div>
<div class="sloka" id="148_sloka5"> <a href="148.htm#148_sloka5">5 </a> <br>nagaraṃ caiva deśaṃ ca rakṣobalasamanvitaḥ<br>tat kṛte paracakrāc ca bhūtebhyaś ca na no bhayam<br>नगरं चैव देशं च रक्षोबलसमन्वितः <br>तत् कृते परचक्राच् च भूतेभ्यश् च न नो भयम् </div>
<div class="sloka" id="148_sloka6"> <a href="148.htm#148_sloka6">6 </a> <br>vetanaṃ tasya vihitaṃ śālivāhasya bhojanam<br>mahiṣau puruṣaś caiko yas tad ādāya gacchati<br>वेतनं तस्य विहितं शालिवाहस्य भोजनम् <br>महिषु पुरुषश् चैको यस् तद् आदाय गच्छति </div>
<div class="sloka" id="148_sloka7"> <a href="148.htm#148_sloka7">7 </a> <br>ekaikaś caiva puruṣas tat prayacchati bhojanam<br>sa vāro bahubhir varṣair bhavaty asutaro naraiḥ<br>एकैकश् चैव पुरुषस् तत् प्रयच्छति भोजनम् <br>स वारो बहुभिर् वर्षैर् भवत्य् असुतरो नरैः </div>
<div class="sloka" id="148_sloka8"> <a href="148.htm#148_sloka8">8 </a> <br>tad vimokṣāya ye cāpi yatante puruṣāḥ kva cit<br>saputradārāṃs tān hatvā tad rakṣo bhakṣayaty uta<br>तद् विमोक्षाय ये चापि यतन्ते पुरुषाः क्व चित् <br>सपुत्रदारांस् तान् हत्वा तद् रक्षो भक्षयत्य् उत </div>
<div class="sloka" id="148_sloka9"> <a href="148.htm#148_sloka9">9 </a> <br>vetrakīya gṛhe rājā nāyaṃ nayam ihāsthitaḥ<br>anāmayaṃ janasyāsya yena syād adya śāśvatam<br>वेत्रकीय गृहे राजा नायं नयम् इहास्थितः <br>अनामयं जनस्यास्य येन स्याद् अद्य शाश्वतम् </div>
<div class="sloka" id="148_sloka10"> <a href="148.htm#148_sloka10">10 </a> <br>etad arhā vayaṃ nūnaṃ vasāmo durbalasya ye<br>viṣaye nityam udvignāḥ kurājānam upāśritāḥ<br>एतद् अर्हा वयं नूनं वसामो दुर्बलस्य ये <br>विषये नित्यम् उद्विग्नाः कुराजानम् उपाश्रिताः </div>
<div class="sloka" id="148_sloka11"> <a href="148.htm#148_sloka11">11 </a> <br>brāhmaṇāḥ kasya vaktavyāḥ kasya vā chanda cāriṇaḥ<br>guṇair ete hi vāsyante kāmagāḥ pakṣiṇo yathā<br>ब्राह्मणाः कस्य वक्तव्याः कस्य वा छन्द चारिणः <br>गुणैर् एते हि वास्यन्ते कामगाः पक्षिणो यथा </div>
<div class="sloka" id="148_sloka12"> <a href="148.htm#148_sloka12">12 </a> <br>rājānaṃ prathamaṃ vindet tato bhāryāṃ tato dhanam<br>trayasya saṃcaye cāsya jñātīn putrāṃś ca dhārayet<br>राजानं प्रथमं विन्देत् ततो भार्यां ततो धनम् <br>त्रयस्य संचये चास्य ज्ञातीन् पुत्रांश् च धारयेत् </div>
<div class="sloka" id="148_sloka13"> <a href="148.htm#148_sloka13">13 </a> <br>viparītaṃ mayā cedaṃ trayaṃ sarvam upārjitam<br>ta imām āpadaṃ prāpya bhṛśaṃ tapsyāmahe vayam<br>विपरीतं मया चेदं त्रयं सर्वम् उपार्जितम् <br>त इमाम् आपदं प्राप्य भृशं तप्स्यामहे वयम् </div>
<div class="sloka" id="148_sloka14"> <a href="148.htm#148_sloka14">14 </a> <br>so 'yam asmān anuprāpto vāraḥ kulavināśanaḥ<br>bhojanaṃ puruṣaś caikaḥ pradeyaṃ vetanaṃ mayā<br>सो 'यम् अस्मान् अनुप्राप्तो वारः कुलविनाशनः <br>भोजनं पुरुषश् चैकः प्रदेयं वेतनं मया </div>
<div class="sloka" id="148_sloka15"> <a href="148.htm#148_sloka15">15 </a> <br>na ca me vidyate vittaṃ saṃkretuṃ puruṣaṃ kva cit<br>suhṛjjanaṃ pradātuṃ ca na śakṣyāmi kathaṃ cana<br>gatiṃ cāpi na paśyāmi tasmān mokṣāya rakṣasaḥ<br>न च मे विद्यते वित्तं संक्रेतुं पुरुषं क्व चित् <br>सुहृज्जनं प्रदातुं च न शक्ष्यामि कथं चन <br>गतिं चापि न पश्यामि तस्मान् मोक्षाय रक्षसः </div></body></html>