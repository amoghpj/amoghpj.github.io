<html><body><div class="sloka" id="148_sloka1"> <a href="148.htm#148_sloka1">1 </a> <br>[kuntī]<br>kuto mūlam idaṃ duḥkhaṃ jñātum icchāmi tattvataḥ<br>viditvā apakarṣeyaṃ śakyaṃ ced apakarṣitum</div>
<div class="sloka" id="148_sloka2"> <a href="148.htm#148_sloka2">2 </a> <br>[brāhmaṇa]<br>upapannaṃ satām etad yad bravīṣi tapodhane<br>na tu duḥkham idaṃ śakyaṃ mānuṣeṇa vyapohitum</div>
<div class="sloka" id="148_sloka3"> <a href="148.htm#148_sloka3">3 </a> <br>samīpe nagarasyāsya bako vasati rākṣasaḥ<br>īśo janapadasyāsya purasya ca mahābalaḥ</div>
<div class="sloka" id="148_sloka4"> <a href="148.htm#148_sloka4">4 </a> <br>puṣṭo mānuṣamāṃsena durbuddhiḥ puruṣādakaḥ<br>rakṣaty asurarāṇ nityam imaṃ janapadaṃ balī</div>
<div class="sloka" id="148_sloka5"> <a href="148.htm#148_sloka5">5 </a> <br>nagaraṃ caiva deśaṃ ca rakṣobalasamanvitaḥ<br>tat kṛte paracakrāc ca bhūtebhyaś ca na no bhayam</div>
<div class="sloka" id="148_sloka6"> <a href="148.htm#148_sloka6">6 </a> <br>vetanaṃ tasya vihitaṃ śālivāhasya bhojanam<br>mahiṣau puruṣaś caiko yas tad ādāya gacchati</div>
<div class="sloka" id="148_sloka7"> <a href="148.htm#148_sloka7">7 </a> <br>ekaikaś caiva puruṣas tat prayacchati bhojanam<br>sa vāro bahubhir varṣair bhavaty asutaro naraiḥ</div>
<div class="sloka" id="148_sloka8"> <a href="148.htm#148_sloka8">8 </a> <br>tad vimokṣāya ye cāpi yatante puruṣāḥ kva cit<br>saputradārāṃs tān hatvā tad rakṣo bhakṣayaty uta</div>
<div class="sloka" id="148_sloka9"> <a href="148.htm#148_sloka9">9 </a> <br>vetrakīya gṛhe rājā nāyaṃ nayam ihāsthitaḥ<br>anāmayaṃ janasyāsya yena syād adya śāśvatam</div>
<div class="sloka" id="148_sloka10"> <a href="148.htm#148_sloka10">10 </a> <br>etad arhā vayaṃ nūnaṃ vasāmo durbalasya ye<br>viṣaye nityam udvignāḥ kurājānam upāśritāḥ</div>
<div class="sloka" id="148_sloka11"> <a href="148.htm#148_sloka11">11 </a> <br>brāhmaṇāḥ kasya vaktavyāḥ kasya vā chanda cāriṇaḥ<br>guṇair ete hi vāsyante kāmagāḥ pakṣiṇo yathā</div>
<div class="sloka" id="148_sloka12"> <a href="148.htm#148_sloka12">12 </a> <br>rājānaṃ prathamaṃ vindet tato bhāryāṃ tato dhanam<br>trayasya saṃcaye cāsya jñātīn putrāṃś ca dhārayet</div>
<div class="sloka" id="148_sloka13"> <a href="148.htm#148_sloka13">13 </a> <br>viparītaṃ mayā cedaṃ trayaṃ sarvam upārjitam<br>ta imām āpadaṃ prāpya bhṛśaṃ tapsyāmahe vayam</div>
<div class="sloka" id="148_sloka14"> <a href="148.htm#148_sloka14">14 </a> <br>so 'yam asmān anuprāpto vāraḥ kulavināśanaḥ<br>bhojanaṃ puruṣaś caikaḥ pradeyaṃ vetanaṃ mayā</div>
<div class="sloka" id="148_sloka15"> <a href="148.htm#148_sloka15">15 </a> <br>na ca me vidyate vittaṃ saṃkretuṃ puruṣaṃ kva cit<br>suhṛjjanaṃ pradātuṃ ca na śakṣyāmi kathaṃ cana<br>gatiṃ cāpi na paśyāmi tasmān mokṣāya rakṣasaḥ</div></body></html>