<html><body><div class="sloka" id="41_sloka1"> <a href="41.htm#41_sloka1">1 </a> <br>[s]<br>etasminn eva kāle tu jaratkārur mahātapāḥ<br>cacāra pṛthivīṃ kṛtsnāṃ yatrasāyaṃ gṛho muniḥ</div>
<div class="sloka" id="41_sloka2"> <a href="41.htm#41_sloka2">2 </a> <br>caran dīkṣāṃ mahātejā duścarām akṛtātmabhiḥ<br>tīrtheṣv āplavanaṃ kurvan puṇyeṣu vicacāra ha</div>
<div class="sloka" id="41_sloka3"> <a href="41.htm#41_sloka3">3 </a> <br>vāyubhakṣo nirāhāraḥ śuṣyann ahar ahar muniḥ<br>sa dadarśa pitṝn garte lambamānān adhomukhān</div>
<div class="sloka" id="41_sloka4"> <a href="41.htm#41_sloka4">4 </a> <br>ekatantv avaśiṣṭaṃ vai vīraṇastambam āśritān<br>taṃ ca tantuṃ śanair ākhum ādadānaṃ bilāśrayam</div>
<div class="sloka" id="41_sloka5"> <a href="41.htm#41_sloka5">5 </a> <br>nirāhārān kṛśān dīnān garte ''rtāṃs trāṇam icchataḥ<br>upasṛtya sa tān dīnān dīnarūpo 'bhyabhāṣata</div>
<div class="sloka" id="41_sloka6"> <a href="41.htm#41_sloka6">6 </a> <br>ke bhavanto 'valambante vīraṇastambam āśritāḥ<br>durbalaṃ khāditair mūlair ākhunā bilavāsinā</div>
<div class="sloka" id="41_sloka7"> <a href="41.htm#41_sloka7">7 </a> <br>vīraṇastambake mūlaṃ yad apy ekam iha sthitam<br>tad apy ayaṃ śanair ākhur ādatte daśanaiḥ śitaiḥ</div>
<div class="sloka" id="41_sloka8"> <a href="41.htm#41_sloka8">8 </a> <br>chetsyate 'lpāvaśiṣṭatvād etad apy acirād iva<br>tataḥ stha patitāro 'tra garte asminn adhomukhāḥ</div>
<div class="sloka" id="41_sloka9"> <a href="41.htm#41_sloka9">9 </a> <br>tato me duḥkham utpannaṃ dṛṣṭvā yuṣmān adhomukhān<br>kṛcchrām āpadam āpannān priyaṃ kiṃ karavāṇi vaḥ</div>
<div class="sloka" id="41_sloka10"> <a href="41.htm#41_sloka10">10 </a> <br>tapaso 'sya caturthena tṛtīyenāpi vā punaḥ<br>ardhena vāpi nistartum āpadaṃ brūta māciram</div>
<div class="sloka" id="41_sloka11"> <a href="41.htm#41_sloka11">11 </a> <br>atha vāpi samagreṇa tarantu tapasā mama<br>bhavantaḥ sarva evāsmāt kāmam evaṃ vidhīyatām</div>
<div class="sloka" id="41_sloka12"> <a href="41.htm#41_sloka12">12 </a> <br>[pitarah]<br>ṛddho bhavān brahma cārī yo nas trātum ihecchati<br>na tu viprāgrya tapasā śakyam etad vyapohitum</div>
<div class="sloka" id="41_sloka13"> <a href="41.htm#41_sloka13">13 </a> <br>asti nas tāta tapasaḥ phalaṃ pravadatāṃ vara<br>saṃtānaprakṣayād brahman patāmo niraye 'śucau</div>
<div class="sloka" id="41_sloka14"> <a href="41.htm#41_sloka14">14 </a> <br>lambatām iha nas tāta na jñānaṃ pratibhāti vai<br>yena tvāṃ nābhijānīmo loke vikhyātapauruṣam</div>
<div class="sloka" id="41_sloka15"> <a href="41.htm#41_sloka15">15 </a> <br>ṛddho bhavān mahābhāgo yo naḥ śocyān suduḥkhitān<br>śocasy upetya kāruṇyāc chṛṇu ye vai vayaṃ dvija</div>
<div class="sloka" id="41_sloka16"> <a href="41.htm#41_sloka16">16 </a> <br>yāyāvarā nāma vayam ṛṣayaḥ saṃśitavratāḥ<br>lokāt puṇyād iha bhraṣṭāḥ saṃtānaprakṣayād vibho</div>
<div class="sloka" id="41_sloka17"> <a href="41.htm#41_sloka17">17 </a> <br>pranaṣṭaṃ nas tapaḥ puṇyaṃ na hi nas tantur asti vai<br>asti tv eko 'dya nas tantuḥ so 'pi nāsti yathātathā</div>
<div class="sloka" id="41_sloka18"> <a href="41.htm#41_sloka18">18 </a> <br>mandabhāgyo 'lpabhāgyānāṃ bandhuḥ sa khila naḥ kule<br>jaratkārur iti khyāto vedavedāṅgapāragaḥ<br>niyatātmā mahātmā ca suvrataḥ sumahātapāḥ</div>
<div class="sloka" id="41_sloka19"> <a href="41.htm#41_sloka19">19 </a> <br>tena sma tapaso lobhāt kṛcchram āpāditā vayam<br>na tasya bhāryā putro vā bāndhavo vāsti kaś cana</div>
<div class="sloka" id="41_sloka20"> <a href="41.htm#41_sloka20">20 </a> <br>tasmāl lambāmahe garte naṣṭasaṃjñā hy anāthavat<br>sa vaktavyas tvayā dṛṣṭvā asmākaṃ nāthavattayā</div>
<div class="sloka" id="41_sloka21"> <a href="41.htm#41_sloka21">21 </a> <br>pitaras te 'valambante garte dīnā adhomukhāḥ<br>sādhu dārān kuruṣveti prajāyasveti cābhibho<br>kulatantur hi naḥ śiṣṭas tvam evaikas tapodhana</div>
<div class="sloka" id="41_sloka22"> <a href="41.htm#41_sloka22">22 </a> <br>yat tu paśyasi no brahman vīraṇastambam āśritān<br>eṣo 'smākaṃ kulastamba āsīt svakulavardhanaḥ</div>
<div class="sloka" id="41_sloka23"> <a href="41.htm#41_sloka23">23 </a> <br>yāni paśyasi vai brahman mūlānīhāsya vīrudhaḥ<br>ete nastantavas tāta kālena paribhakṣitāḥ</div>
<div class="sloka" id="41_sloka24"> <a href="41.htm#41_sloka24">24 </a> <br>yat tv etat paśyasi brahman mūlam asyārdhabhakṣitam<br>tatra lambāmahe sarve so 'py ekas tapa āsthitaḥ</div>
<div class="sloka" id="41_sloka25"> <a href="41.htm#41_sloka25">25 </a> <br>yam ākhuṃ paśyasi brahman kāla eṣa mahābalaḥ<br>sa taṃ tapo rataṃ mandaṃ śanaiḥ kṣapayate tudan<br>jaratkāruṃ tapo lubdhaṃ mandātmānam acetasam</div>
<div class="sloka" id="41_sloka26"> <a href="41.htm#41_sloka26">26 </a> <br>na hi nas tat tapas tasya tārayiṣyati sattama<br>chinnamūlān paribhraṣṭān kālopahatacetasaḥ<br>narakapratiṣṭhān paśyāsmān yathā duṣkṛtinas tathā</div>
<div class="sloka" id="41_sloka27"> <a href="41.htm#41_sloka27">27 </a> <br>asmāsu patiteṣv atra saha pūrvaiḥ pitāmahaiḥ<br>chinnaḥ kālena so 'py atra gantā vai narakaṃ tataḥ</div>
<div class="sloka" id="41_sloka28"> <a href="41.htm#41_sloka28">28 </a> <br>tapo vāpy atha vā yajño yac cānyat pāvanaṃ mahat<br>tat sarvaṃ na samaṃ tāta saṃtatyeti satāṃ matam</div>
<div class="sloka" id="41_sloka29"> <a href="41.htm#41_sloka29">29 </a> <br>sa tāta dṛṣṭvā brūyās tvaṃ jaratkāruṃ tapasvinam<br>yathādṛṣṭam idaṃ cāsmai tvayākhyeyam aśeṣataḥ</div></body></html>