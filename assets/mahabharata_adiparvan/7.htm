<html><body><div class="sloka" id="7_sloka1"> <a href="7.htm#7_sloka1">1 </a> <br>[sūta]<br>śaptas tu bhṛguṇā vahniḥ kruddho vākyam athābravīt<br>kim idaṃ sāhasaṃ brahman kṛtavān asi sāṃpratam</div>
<div class="sloka" id="7_sloka2"> <a href="7.htm#7_sloka2">2 </a> <br>dharme prayatamānasya satyaṃ ca vadataḥ samam<br>pṛṣṭo yad abruvaṃ satyaṃ vyabhicāro 'tra ko mama</div>
<div class="sloka" id="7_sloka3"> <a href="7.htm#7_sloka3">3 </a> <br>pṛṣṭo hi sākṣī yaḥ sākṣyaṃ jānamāno 'nyathā vadet<br>sa pūrvān ātmanaḥ sapta kule hanyāt tathā parān</div>
<div class="sloka" id="7_sloka4"> <a href="7.htm#7_sloka4">4 </a> <br>yaś ca kāryārthatattvajño jānamāno na bhāṣate<br>so 'pi tenaiva pāpena lipyate nātra saṃśayaḥ</div>
<div class="sloka" id="7_sloka5"> <a href="7.htm#7_sloka5">5 </a> <br>śakto 'ham api śaptuṃ tvāṃ mānyās tu brāhmaṇā mama<br>jānato 'pi ca te vyaktaṃ kathayiṣye nibodha tat</div>
<div class="sloka" id="7_sloka6"> <a href="7.htm#7_sloka6">6 </a> <br>yogena bahudhātmānaṃ kṛtvā tiṣṭhāmi mūrtiṣu<br>agnihotreṣu satreṣu kriyāsv atha makheṣu ca</div>
<div class="sloka" id="7_sloka7"> <a href="7.htm#7_sloka7">7 </a> <br>vedoktena vidhānena mayi yad dhūyate haviḥ<br>devatāḥ pitaraś caiva tena tṛptā bhavanti vai</div>
<div class="sloka" id="7_sloka8"> <a href="7.htm#7_sloka8">8 </a> <br>āpo devagaṇāḥ sarve āpaḥ pitṛgaṇās tathā<br>darśaś ca paurṇamāsaś ca devānāṃ pitṛbhiḥ saha</div>
<div class="sloka" id="7_sloka9"> <a href="7.htm#7_sloka9">9 </a> <br>devatāḥ pitaras tasmāt pitaraś cāpi devatāḥ<br>ekībhūtāś ca pūjyante pṛthaktvena ca parvasu</div>
<div class="sloka" id="7_sloka10"> <a href="7.htm#7_sloka10">10 </a> <br>devatāḥ pitaraś caiva juhvate mayi yat sadā<br>tridaśānāṃ pitṝṇāṃ ca mukham evam ahaṃ smṛtaḥ</div>
<div class="sloka" id="7_sloka11"> <a href="7.htm#7_sloka11">11 </a> <br>amāvāsyāṃ ca pitaraḥ paurṇamāsyāṃ ca devatāḥ<br>man mukhenaiva hūyante bhuñjate ca hutaṃ haviḥ<br>sarvabhakṣaḥ kathaṃ teṣāṃ bhaviṣyāmi mukhaṃ tv aham</div>
<div class="sloka" id="7_sloka12"> <a href="7.htm#7_sloka12">12 </a> <br>cintayitvā tato vahniś cakre saṃhāram ātmanaḥ<br>dvijānām agnihotreṣu yajñasatra kriyāsu ca</div>
<div class="sloka" id="7_sloka13"> <a href="7.htm#7_sloka13">13 </a> <br>niroṃ kāravaṣaṭkārāḥ svadhā svāhā vivarjitāḥ<br>vināṅginā prajāḥ sarvās tata āsan suduḥkhitāḥ</div>
<div class="sloka" id="7_sloka14"> <a href="7.htm#7_sloka14">14 </a> <br>atharṣayaḥ samudvignā devān gatvābruvan vacaḥ<br>agnināśāt kriyā bhraṃśād bhrāntā lokās trayo 'naghāḥ<br>vidhadhvam atra yat kāryaṃ na syāt kālātyayo yathā</div>
<div class="sloka" id="7_sloka15"> <a href="7.htm#7_sloka15">15 </a> <br>atharṣayaś ca devāś ca brāhmaṇam upagamya tu<br>agner āvedayañ śāpaṃ kriyā saṃhāram eva ca</div>
<div class="sloka" id="7_sloka16"> <a href="7.htm#7_sloka16">16 </a> <br>bhṛguṇā vai mahābhāga śapto 'gniḥ kāraṇāntare<br>kathaṃ deva mukho bhūtvā yajñabhāgāgra bhuk tathā<br>hutabhuk sarvalokeṣu sarvabhakṣatvam eṣyati</div>
<div class="sloka" id="7_sloka17"> <a href="7.htm#7_sloka17">17 </a> <br>śrutvā tu tad vacas teṣām agnim āhūya lokakṛt<br>uvāca vacanaṃ ślakṣṇaṃ bhūtabhāvanam avyayam</div>
<div class="sloka" id="7_sloka18"> <a href="7.htm#7_sloka18">18 </a> <br>lokānām iha sarveṣāṃ tvaṃ kartā cānta eva ca<br>tvaṃ dhārayasi lokāṃs trīn kriyāṇāṃ ca pravartakaḥ<br>sa tathā kuru lokeśa nocchidyeran kriyā yathā</div>
<div class="sloka" id="7_sloka19"> <a href="7.htm#7_sloka19">19 </a> <br>kasmād evaṃ vimūḍhas tvam īśvaraḥ san hutāśanaḥ<br>tvaṃ pavitraṃ yadā loke sarvabhūtagataś ca ha</div>
<div class="sloka" id="7_sloka20"> <a href="7.htm#7_sloka20">20 </a> <br>na tvaṃ sarvaśarīreṇa sarvabhakṣatvam eṣyasi<br>upādāne 'rciṣo yās te sarvaṃ dhakṣyanti tāḥ śikhin</div>
<div class="sloka" id="7_sloka21"> <a href="7.htm#7_sloka21">21 </a> <br>yathā sūryāṃśubhiḥ spṛṣṭaṃ sarvaṃ śuci vibhāvyate<br>tathā tvad arcir nirdagdhaṃ sarvaṃ śuci bhaviṣyati</div>
<div class="sloka" id="7_sloka22"> <a href="7.htm#7_sloka22">22 </a> <br>tad agne tvaṃ mahat tejaḥ svaprabhāvād vinirgatam<br>svatejasaiva taṃ śāpaṃ kuru satyam ṛṣer vibho<br>devānāṃ cātmano bhāgaṃ gṛhāṇa tvaṃ mukhe hutam</div>
<div class="sloka" id="7_sloka23"> <a href="7.htm#7_sloka23">23 </a> <br>evam astv iti taṃ vahniḥ pratyuvāca pitāmaham<br>jagāma śāsanaṃ kartuṃ devasya parameṣṭhinaḥ</div>
<div class="sloka" id="7_sloka24"> <a href="7.htm#7_sloka24">24 </a> <br>devarṣayaś ca muditās tato jagmaur yathāgatam<br>ṛṣayaś ca yathāpūrvaṃ kriyāḥ sarvāḥ pracakrire</div>
<div class="sloka" id="7_sloka25"> <a href="7.htm#7_sloka25">25 </a> <br>divi devā mumudire bhūtasaṃghāś ca laukikāḥ<br>agniś ca paramāṃ prītim avāpa hatakalmaṣaḥ</div></body></html>