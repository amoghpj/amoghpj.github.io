<html><body><div class="sloka" id="7_sloka1"> <a href="7.htm#7_sloka1">1 </a> <br>[sūta]<br>śaptas tu bhṛguṇā vahniḥ kruddho vākyam athābravīt<br>kim idaṃ sāhasaṃ brahman kṛtavān asi sāṃpratam<br>[सूत] <br>शप्तस् तु भृगुणा वह्निः क्रुद्धो वाक्यम् अथाब्रवीत् <br>किम् इदं साहसं ब्रह्मन् कृतवान् असि सांप्रतम् </div>
<div class="sloka" id="7_sloka2"> <a href="7.htm#7_sloka2">2 </a> <br>dharme prayatamānasya satyaṃ ca vadataḥ samam<br>pṛṣṭo yad abruvaṃ satyaṃ vyabhicāro 'tra ko mama<br>धर्मे प्रयतमानस्य सत्यं च वदतः समम् <br>पृष्टो यद् अब्रुवं सत्यं व्यभिचारो 'त्र को मम </div>
<div class="sloka" id="7_sloka3"> <a href="7.htm#7_sloka3">3 </a> <br>pṛṣṭo hi sākṣī yaḥ sākṣyaṃ jānamāno 'nyathā vadet<br>sa pūrvān ātmanaḥ sapta kule hanyāt tathā parān<br>पृष्टो हि साक्षी यः साक्ष्यं जानमानो 'न्यथा वदेत् <br>स पूर्वान् आत्मनः सप्त कुले हन्यात् तथा परान् </div>
<div class="sloka" id="7_sloka4"> <a href="7.htm#7_sloka4">4 </a> <br>yaś ca kāryārthatattvajño jānamāno na bhāṣate<br>so 'pi tenaiva pāpena lipyate nātra saṃśayaḥ<br>यश् च कार्यार्थतत्त्वज्ञो जानमानो न भाषते <br>सो 'पि तेनैव पापेन लिप्यते नात्र संशयः </div>
<div class="sloka" id="7_sloka5"> <a href="7.htm#7_sloka5">5 </a> <br>śakto 'ham api śaptuṃ tvāṃ mānyās tu brāhmaṇā mama<br>jānato 'pi ca te vyaktaṃ kathayiṣye nibodha tat<br>शक्तो 'हम् अपि शप्तुं त्वां मान्यास् तु ब्राह्मणा मम <br>जानतो 'पि च ते व्यक्तं कथयिष्ये निबोध तत् </div>
<div class="sloka" id="7_sloka6"> <a href="7.htm#7_sloka6">6 </a> <br>yogena bahudhātmānaṃ kṛtvā tiṣṭhāmi mūrtiṣu<br>agnihotreṣu satreṣu kriyāsv atha makheṣu ca<br>योगेन बहुधात्मानं कृत्वा तिष्ठामि मूर्तिषु <br>अग्निहोत्रेषु सत्रेषु क्रियास्व् अथ मखेषु च </div>
<div class="sloka" id="7_sloka7"> <a href="7.htm#7_sloka7">7 </a> <br>vedoktena vidhānena mayi yad dhūyate haviḥ<br>devatāḥ pitaraś caiva tena tṛptā bhavanti vai<br>वेदोक्तेन विधानेन मयि यद् धूयते हविः <br>देवताः पितरश् चैव तेन तृप्ता भवन्ति वै </div>
<div class="sloka" id="7_sloka8"> <a href="7.htm#7_sloka8">8 </a> <br>āpo devagaṇāḥ sarve āpaḥ pitṛgaṇās tathā<br>darśaś ca paurṇamāsaś ca devānāṃ pitṛbhiḥ saha<br>आपो देवगणाः सर्वे आपः पितृगणास् तथा <br>दर्शश् च पुर्णमासश् च देवानां पितृभिः सह </div>
<div class="sloka" id="7_sloka9"> <a href="7.htm#7_sloka9">9 </a> <br>devatāḥ pitaras tasmāt pitaraś cāpi devatāḥ<br>ekībhūtāś ca pūjyante pṛthaktvena ca parvasu<br>देवताः पितरस् तस्मात् पितरश् चापि देवताः <br>एकीभूताश् च पूज्यन्ते पृथक्त्वेन च पर्वसु </div>
<div class="sloka" id="7_sloka10"> <a href="7.htm#7_sloka10">10 </a> <br>devatāḥ pitaraś caiva juhvate mayi yat sadā<br>tridaśānāṃ pitṝṇāṃ ca mukham evam ahaṃ smṛtaḥ<br>देवताः पितरश् चैव जुह्वते मयि यत् सदा <br>त्रिदशानां पितঘणां च मुखम् एवम् अहं स्मृतः </div>
<div class="sloka" id="7_sloka11"> <a href="7.htm#7_sloka11">11 </a> <br>amāvāsyāṃ ca pitaraḥ paurṇamāsyāṃ ca devatāḥ<br>man mukhenaiva hūyante bhuñjate ca hutaṃ haviḥ<br>sarvabhakṣaḥ kathaṃ teṣāṃ bhaviṣyāmi mukhaṃ tv aham<br>अमावास्यां च पितरः पुर्णमास्यां च देवताः <br>मन् मुखेनैव हूयन्ते भुञ्जते च हुतं हविः <br>सर्वभक्षः कथं तेषां भविष्यामि मुखं त्व् अहम् </div>
<div class="sloka" id="7_sloka12"> <a href="7.htm#7_sloka12">12 </a> <br>cintayitvā tato vahniś cakre saṃhāram ātmanaḥ<br>dvijānām agnihotreṣu yajñasatra kriyāsu ca<br>चिन्तयित्वा ततो वह्निश् चक्रे संहारम् आत्मनः <br>द्विजानाम् अग्निहोत्रेषु यज्ञसत्र क्रियासु च </div>
<div class="sloka" id="7_sloka13"> <a href="7.htm#7_sloka13">13 </a> <br>niroṃ kāravaṣaṭkārāḥ svadhā svāhā vivarjitāḥ<br>vināṅginā prajāḥ sarvās tata āsan suduḥkhitāḥ<br>निरों कारवषट्काराः स्वधा स्वाहा विवर्जिताः <br>विनाङ्गिना प्रजाः सर्वास् तत आसन् सुदुःखिताः </div>
<div class="sloka" id="7_sloka14"> <a href="7.htm#7_sloka14">14 </a> <br>atharṣayaḥ samudvignā devān gatvābruvan vacaḥ<br>agnināśāt kriyā bhraṃśād bhrāntā lokās trayo 'naghāḥ<br>vidhadhvam atra yat kāryaṃ na syāt kālātyayo yathā<br>अथर्षयः समुद्विग्ना देवान् गत्वाब्रुवन् वचः <br>अग्निनाशात् क्रिया भ्रंशाद् भ्रान्ता लोकास् त्रयो 'नघाः <br>विधध्वम् अत्र यत् कार्यं न स्यात् कालात्ययो यथा </div>
<div class="sloka" id="7_sloka15"> <a href="7.htm#7_sloka15">15 </a> <br>atharṣayaś ca devāś ca brāhmaṇam upagamya tu<br>agner āvedayañ śāpaṃ kriyā saṃhāram eva ca<br>अथर्षयश् च देवाश् च ब्राह्मणम् उपगम्य तु <br>अग्नेर् आवेदयञ् शापं क्रिया संहारम् एव च </div>
<div class="sloka" id="7_sloka16"> <a href="7.htm#7_sloka16">16 </a> <br>bhṛguṇā vai mahābhāga śapto 'gniḥ kāraṇāntare<br>kathaṃ deva mukho bhūtvā yajñabhāgāgra bhuk tathā<br>hutabhuk sarvalokeṣu sarvabhakṣatvam eṣyati<br>भृगुणा वै महाभाग शप्तो 'ग्निः कारणान्तरे <br>कथं देव मुखो भूत्वा यज्ञभागाग्र भुक् तथा <br>हुतभुक् सर्वलोकेषु सर्वभक्षत्वम् एष्यति </div>
<div class="sloka" id="7_sloka17"> <a href="7.htm#7_sloka17">17 </a> <br>śrutvā tu tad vacas teṣām agnim āhūya lokakṛt<br>uvāca vacanaṃ ślakṣṇaṃ bhūtabhāvanam avyayam<br>श्रुत्वा तु तद् वचस् तेषाम् अग्निम् आहूय लोककृत् <br>उवाच वचनं श्लक्ष्णं भूतभावनम् अव्ययम् </div>
<div class="sloka" id="7_sloka18"> <a href="7.htm#7_sloka18">18 </a> <br>lokānām iha sarveṣāṃ tvaṃ kartā cānta eva ca<br>tvaṃ dhārayasi lokāṃs trīn kriyāṇāṃ ca pravartakaḥ<br>sa tathā kuru lokeśa nocchidyeran kriyā yathā<br>लोकानाम् इह सर्वेषां त्वं कर्ता चान्त एव च <br>त्वं धारयसि लोकांस् त्रीन् क्रियाणां च प्रवर्तकः <br>स तथा कुरु लोकेश नोच्छिद्येरन् क्रिया यथा </div>
<div class="sloka" id="7_sloka19"> <a href="7.htm#7_sloka19">19 </a> <br>kasmād evaṃ vimūḍhas tvam īśvaraḥ san hutāśanaḥ<br>tvaṃ pavitraṃ yadā loke sarvabhūtagataś ca ha<br>कस्माद् एवं विमूढस् त्वम् ईश्वरः सन् हुताशनः <br>त्वं पवित्रं यदा लोके सर्वभूतगतश् च ह </div>
<div class="sloka" id="7_sloka20"> <a href="7.htm#7_sloka20">20 </a> <br>na tvaṃ sarvaśarīreṇa sarvabhakṣatvam eṣyasi<br>upādāne 'rciṣo yās te sarvaṃ dhakṣyanti tāḥ śikhin<br>न त्वं सर्वशरीरेण सर्वभक्षत्वम् एष्यसि <br>उपादाने 'र्चिषो यास् ते सर्वं धक्ष्यन्ति ताः शिखिन् </div>
<div class="sloka" id="7_sloka21"> <a href="7.htm#7_sloka21">21 </a> <br>yathā sūryāṃśubhiḥ spṛṣṭaṃ sarvaṃ śuci vibhāvyate<br>tathā tvad arcir nirdagdhaṃ sarvaṃ śuci bhaviṣyati<br>यथा सूर्यांशुभिः स्पृष्टं सर्वं शुचि विभाव्यते <br>तथा त्वद् अर्चिर् निर्दग्धं सर्वं शुचि भविष्यति </div>
<div class="sloka" id="7_sloka22"> <a href="7.htm#7_sloka22">22 </a> <br>tad agne tvaṃ mahat tejaḥ svaprabhāvād vinirgatam<br>svatejasaiva taṃ śāpaṃ kuru satyam ṛṣer vibho<br>devānāṃ cātmano bhāgaṃ gṛhāṇa tvaṃ mukhe hutam<br>तद् अग्ने त्वं महत् तेजः स्वप्रभावाद् विनिर्गतम् <br>स्वतेजसैव तं शापं कुरु सत्यम् ऋषेर् विभो <br>देवानां चात्मनो भागं गृहाण त्वं मुखे हुतम् </div>
<div class="sloka" id="7_sloka23"> <a href="7.htm#7_sloka23">23 </a> <br>evam astv iti taṃ vahniḥ pratyuvāca pitāmaham<br>jagāma śāsanaṃ kartuṃ devasya parameṣṭhinaḥ<br>एवम् अस्त्व् इति तं वह्निः प्रत्युवाच पितामहम् <br>जगाम शासनं कर्तुं देवस्य परमेष्ठिनः </div>
<div class="sloka" id="7_sloka24"> <a href="7.htm#7_sloka24">24 </a> <br>devarṣayaś ca muditās tato jagmaur yathāgatam<br>ṛṣayaś ca yathāpūrvaṃ kriyāḥ sarvāḥ pracakrire<br>देवर्षयश् च मुदितास् ततो जग्मुर् यथागतम् <br>ऋषयश् च यथापूर्वं क्रियाः सर्वाः प्रचक्रिरे </div>
<div class="sloka" id="7_sloka25"> <a href="7.htm#7_sloka25">25 </a> <br>divi devā mumudire bhūtasaṃghāś ca laukikāḥ<br>agniś ca paramāṃ prītim avāpa hatakalmaṣaḥ<br>दिवि देवा मुमुदिरे भूतसंघाश् च लुकिकाः <br>अग्निश् च परमां प्रीतिम् अवाप हतकल्मषः </div></body></html>