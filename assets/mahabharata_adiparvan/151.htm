<html><body><div class="sloka" id="151_sloka1"> <a href="151.htm#151_sloka1">1 </a> <br>[vai]<br>tato rātryāṃ vyatītāyām annam ādāya pāṇḍavaḥ<br>bhīmaseno yayau tatra yatrāsau puruṣādakaḥ</div>
<div class="sloka" id="151_sloka2"> <a href="151.htm#151_sloka2">2 </a> <br>āsādya tu vanaṃ tasya rakṣasaḥ pāṇḍavo balī<br>ājuhāva tato nāmnā tadannam upayojayan</div>
<div class="sloka" id="151_sloka3"> <a href="151.htm#151_sloka3">3 </a> <br>tataḥ sa rākṣasaḥ śrutvā bhīmasenasya tad vacaḥ<br>ājagāma susaṃkruddho yatra bhīmo vyavasthitaḥ</div>
<div class="sloka" id="151_sloka4"> <a href="151.htm#151_sloka4">4 </a> <br>mahākāyo mahāvego dārayann iva medinīm<br>triśikhāṃ bhṛkuṭiṃ kṛtvā saṃdaśya daśanac chadam</div>
<div class="sloka" id="151_sloka5"> <a href="151.htm#151_sloka5">5 </a> <br>bhuñjānam annaṃ taṃ dṛṣṭvā bhīmasenaṃ sa rākṣasaḥ<br>vivṛtya nayane kruddha idaṃ vacanam abravīt</div>
<div class="sloka" id="151_sloka6"> <a href="151.htm#151_sloka6">6 </a> <br>ko 'yam annam idaṃ bhuṅkte madartham upakalpitam<br>paśyato mama durbuddhir yiyāsur yamasādanam</div>
<div class="sloka" id="151_sloka7"> <a href="151.htm#151_sloka7">7 </a> <br>bhīmasenas tu tac chrutvā prahasann iva bhārata<br>rākṣasaṃ tam anādṛtya bhuṅkta eva parāṅmukhaḥ</div>
<div class="sloka" id="151_sloka8"> <a href="151.htm#151_sloka8">8 </a> <br>tataḥ sa bhairavaṃ kṛtvā samudyamya karāv ubhau<br>abhyadravad bhīmasenaṃ jighāṃsuḥ puruṣādakaḥ</div>
<div class="sloka" id="151_sloka9"> <a href="151.htm#151_sloka9">9 </a> <br>tathāpi paribhūyainaṃ nekṣamāṇo vṛkodaraḥ<br>rākṣasaṃ bhuṅkta evānnaṃ pāṇḍavaḥ paravīrahā</div>
<div class="sloka" id="151_sloka10"> <a href="151.htm#151_sloka10">10 </a> <br>amarṣeṇa tu saṃpūrṇaḥ kuntīputrasya rākṣasaḥ<br>jaghāna pṛṣṭhaṃ pāṇibhyāṃm ubhābhyāṃ pṛṣṭhataḥ sthitaḥ</div>
<div class="sloka" id="151_sloka11"> <a href="151.htm#151_sloka11">11 </a> <br>tathā balavatā bhīmaḥ pāṇibhyāṃ bhṛśam āhataḥ<br>naivāvalokayām āsa rākṣasaṃ bhuṅkta eva saḥ</div>
<div class="sloka" id="151_sloka12"> <a href="151.htm#151_sloka12">12 </a> <br>tataḥ sa bhūyaḥ saṃkruddho vṛkṣam ādāya rākṣasaḥ<br>tāḍayiṣyaṃs tadā bhīmaṃ punar abhyadravad balī</div>
<div class="sloka" id="151_sloka13"> <a href="151.htm#151_sloka13">13 </a> <br>tato bhīmaḥ śanair bhuktvā tadannaṃ puruṣarṣabhaḥ<br>vāry upaspṛśya saṃhṛṣṭas tasthau yudhi mahābalaḥ</div>
<div class="sloka" id="151_sloka14"> <a href="151.htm#151_sloka14">14 </a> <br>kṣiptaṃ kruddhena taṃ vṛkṣaṃ pratijagrāha vīryavān<br>savyena pāṇinā bhīmaḥ prahasann iva bhārata</div>
<div class="sloka" id="151_sloka15"> <a href="151.htm#151_sloka15">15 </a> <br>tataḥ sa punar udyamya vṛkṣān bahuvidhān balī<br>prāhiṇod bhīmasenāya tasmai bhīmaś ca pāṇḍavaḥ</div>
<div class="sloka" id="151_sloka16"> <a href="151.htm#151_sloka16">16 </a> <br>tad vṛkṣayuddham abhavan mahīruha vināśanam<br>ghorarūpaṃ mahārāja bakapāṇḍavayor mahat</div>
<div class="sloka" id="151_sloka17"> <a href="151.htm#151_sloka17">17 </a> <br>nāma viśrāvya tu bakaḥ samabhidrutya pāṇḍavam<br>bhujābhyāṃ parijagrāha bhīmasenaṃ mahābalam</div>
<div class="sloka" id="151_sloka18"> <a href="151.htm#151_sloka18">18 </a> <br>bhīmaseno 'pi tad rakṣaḥ parirabhya mahābhujaḥ<br>visphurantaṃ mahāvegaṃ vicakarṣa balād balī</div>
<div class="sloka" id="151_sloka19"> <a href="151.htm#151_sloka19">19 </a> <br>sa kṛṣyamāṇo bhīmena karṣamāṇaś ca pāṇḍavam<br>samayujyata tīvreṇa śrameṇa puruṣādakaḥ</div>
<div class="sloka" id="151_sloka20"> <a href="151.htm#151_sloka20">20 </a> <br>tayor vegena mahatā pṛthivīsamakampata<br>pādapāṃś ca mahākāyāṃś cūrṇayām āsatus tadā</div>
<div class="sloka" id="151_sloka21"> <a href="151.htm#151_sloka21">21 </a> <br>hīyamānaṃ tu tad rakṣaḥ samīkṣya bharatarṣabha<br>niṣpiṣya bhūmau pāṇibhyāṃ samājaghne vṛkodaraḥ</div>
<div class="sloka" id="151_sloka22"> <a href="151.htm#151_sloka22">22 </a> <br>tato 'sya jānunā pṛṣṭham avapīḍya balād iva<br>bāhunā parijagrāha dakṣiṇena śirodharām</div>
<div class="sloka" id="151_sloka23"> <a href="151.htm#151_sloka23">23 </a> <br>savyena ca kaṭī deśe gṛhya vāsasi pāṇḍavaḥ<br>tad rakṣo dviguṇaṃ cakre nadantaṃ bhairavān ravān</div></body></html>